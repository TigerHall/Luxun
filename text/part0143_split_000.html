<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>未知</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="48C0E0-09ad70762c5a41d6b0a9fe1e25651271" class="calibre4">
<div id="48C0E0-09ad70762c5a41d6b0a9fe1e25651271" style="height:0pt"></div><h2 class="calibre31" id="calibre_pb_0">古小说钩沉<br class="calibre28"/></h2>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <h3 id="sigil_toc_id_9" class="calibre12">青史子</h3>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <p class="calibre5">古者胎教之道 二字依《新书》引补：王后腹之七月而就宴室《新书》引作王后有身之七月而就蒌室，太史持铜而御户左，太宰持斗而御户右，太卜持蓍龟而御堂下，诸官皆以其职御于门内 太卜已下依《新书》引补 。比及三月者 比及二字《新书》引作此 ，王后所求声音非礼乐，则太史缊瑟 《新书》引作抚乐 而称“不习”；所求滋味者 《新书》引无者字 非正味，则太宰倚斗而不敢煎调 《新书》引有已上五字，又倚作荷 ，而言曰 《新书》引无言子 ：“不敢以待 《新书》引作诗 王太子。”太子生而泣，太史吹铜曰：“声中某律。”太宰曰：“滋味上某。”太卜曰：“命云某。”然后为王太子悬弧之礼义：东方之弧以梧，梧者，东方之草，春木也，其牲以鸡，鸡者，东方之牲也；南方之弧以柳，柳者，南方之草，夏木也，其牲以狗，狗者，南方之牲也；中央之弧以桑，桑者，中央之木也，其牲以牛，牛者，中央之牲也；西方之弧以棘，棘者，西方之草也，秋木也，其牲以羊，羊者，西方之牲也；北方之弧以枣，枣者，北方之草，冬木也，其牲以彘，彘者，北方之牲也。五弧五分矢，东方射东方，南方射南方，中央射中央，西方射西方，北方射北方，皆三射；其四弧具，其余各二分矢，悬诸国四通门之左，中央之弧亦具，余二分矢悬诸社稷门之左 太卜曰至此已上依《新书》引补 。然后卜王太子名： 《大戴礼记》引作然后卜名 上无 《新书》引作毋下放此 取于天，下无取于坠 《新书》引作地 。中无取于名山通谷，无拂 《新书》引作悖 于乡俗。是故君子名难知而易讳也。此所以养恩 《新书》引作息 之道也。 《新书》引有也字。《大戴礼记·三保傅篇》贾谊《新书》十胎教杂事 </p>

  <p class="calibre5">古者年八岁而出就外舍；学小艺焉，履小节焉；束发而就大学；学大艺焉，履大节焉。居则习礼文，行则鸣佩玉，升车则闻和鸾之声，是以非僻之心无自入也。在衡为鸾，在轼为和；马动而鸾鸣，鸾鸣而和应；声曰和，和则敬，此御之节也。上车以和鸾为节，下车以佩玉为度，上有双衡，下有双璜，冲牙玭珠以纳其闲，琚瑀以杂之，行以采茨，趋以肆夏，步环中规，折还中矩，进则揖之，退则扬之，然后玉锵鸣也。古之为路车也：盖圆以象天，二十八橑以象列星，轸方以象地，三十辐以象月。故仰则观天文，俯则察地理，前视则睹鸾和之声，侧听则观四时之运，此巾车教之道也。 《大戴礼记·三保傅篇》 </p>

  <p class="calibre5">鸡者，东方之牲也，岁终更始，辨秩东作，万物触户而出，故以鸡祀祭也。 《风俗通义》八 </p>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <h3 id="sigil_toc_id_10" class="calibre12">语林</h3>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <p class="calibre5">娄护，字君卿，历游五侯之门。每旦，五侯家各遗饷之。君卿口厌滋味，乃试合五侯所饷之鲭而食，甚美。世所谓五侯鲭，君卿所致。 《书钞》引作君卿之为也。《广记》二百三十四。《书钞》一百四十五 </p>

  <p class="calibre5">胡广本姓黄，五月生，父母置诸瓮中投之于江；胡翁见瓮流下，闻有小儿啼声，往取，因以为子。遂登三司 《御览》四百八十八 。广后不治本亲服，世以为讥。 《御览》三百八十八 </p>

  <p class="calibre5">张衡之初死，蔡邕母胎孕；此二人才貌相类，时人云：“邕是衡之后身。” 《御览》三百六十又三百九十六。《六帖》二十一 </p>

  <p class="calibre5">陈元方遭父丧，形体骨立，母哀之，以锦被蒙其上。郭林宗往吊，见锦被而责之。宾客绝百许日。 《御览》五百六十一又八百十五。《事类赋注》十 </p>

  <p class="calibre5">傅信字子思，遭父丧，哀恸骨立，母怜之，窃以锦被蒙其上。林宗往吊之，见被，谓之曰：“卿海内之俊，四方是则；如何当丧，锦被蒙上？”郭奋衣而去。自后宾客绝百许日。 《御览》七百七 </p>

  <p class="calibre5">傅信忿母 二字《御览》一引作贫 ，母羸病，恒惊悸，傅信乃取鸡凫灭毛，施于承尘上；行落地，母辄恐怖。 《书钞》一百三十二。《御览》七百一又九百五十一 </p>

  <p class="calibre5">郑玄在马融门下，三年不得见，令高足弟子传授而已。融尝算浑天不合，召郑玄，令一算，便决，众咸骇服 《御览》七十五 。及玄业成辞归，融心忌焉；玄亦疑有追者，乃坐桥下，在水上据屐；融果转式，欲敕追之，告左右曰：“玄在土下水上据木，此必死矣。”遂罢追。 《御览》三百九十二 竟以免。 《御览》六百九十八 </p>

  <p class="calibre5">孔嵩字仲山，南阳人也，少与颍川荀彧未冠时共游太学。彧后为荆州刺史，而嵩家贫，与新野里客佣为卒。彧时出，见嵩，下驾。执手曰：“昔与子摇扇俱游太学，今子为卒，吾亦痛哉！”彧命代嵩，嵩以佣夫不去。其岁寒心若此。嵩后三府累请，辞不赴。后汉时人。 《类林杂说》五。案：首尾皆王朋寿语 </p>

  <p class="calibre5">魏郡太守陈异尝诣郡民尹方，方被头以水洗盘，抱小儿出，更无余言。异曰：“被头者，欲吾治民如理发；洗盘者，欲使吾清如水；抱小儿者，欲吾爱民如赤子也。” 《御览》三百六十四 </p>

  <p class="calibre5">孙策年十四，在寿阳 三字《广记》引有 诣袁术，始至 二字《广记》引有 ，俄而外通：“刘豫州备来。”孙便求去，袁曰：“刘豫州何关君？” 《御览》引作何若 答曰：“不尔 二有《广记》引有 ，英雄忌人。”即出，下东阶，而刘备从西阶上。但得转顾视孙足行 《广记》引作：但转顾视孙之行步 ，殆不复前矣。 《御览》三百八十三。《广记》一百七十四。《续谈助》四 </p>

  <p class="calibre5">管宁尝与华子鱼少相亲友，共园中锄菜，见地有片金，挥锸如故。与瓦石无异；华提而掷去。 《初学记》十七 </p>

  <p class="calibre5">诸葛武侯与宣王在渭滨，将战，宣王戎服莅事；使人观武侯，乘素舆，著葛巾，持白羽扇，指麾三军 已上亦见《初学记》二十五。《六帖》十四。《事类赋注》十五 ，众军皆随其进止。宣王闻而叹曰：“可谓名士矣！” 《书钞》一百十八又一百三十四又一百四十。《类聚》六十七。《御览》三百七又七百二又七百七十四 </p>

  <p class="calibre5">蜀人伊籍称吴土地人物云：“其山巍以嵯峨，其水渫而扬波，其人磊砢而英多。” 《世说·言语篇》王武子孙子荆各言其土地人物之美云云，注云，案：《三秦记》《语林》载蜀人伊籍称吴土地人物与此语同，今据以改写 </p>

  <p class="calibre5">孙休好射雉，至其时，则晨往夕还。群臣莫不上谏曰：“此小物，何足甚耽？”答曰：“虽为小物，耿介过人，朕之所以好也。” 《广记》四百六十一 </p>

  <p class="calibre5">豫章太守顾劭，是丞相雍之子，在郡卒。时雍方盛集僚属围棋，外信至而无儿书；虽神意不变，而心了有故。宾客既散，方叹曰：“已无延州之遗累，宁有丧明之责邪？”于是豁情散哀，颜色自若。 《御览》七百五十三 </p>

  <p class="calibre5">魏武云：“我眠中不可妄近，近，辄斫人不觉，左右宜慎之。”后乃阳冻眠；所幸小儿窃以被覆之，因便斫杀。自尔莫敢近之。 《御览》七百七 </p>

  <p class="calibre5">魏武将见匈奴使，自以形陋，不足雄远国，使崔季珪代当坐；乃自捉刀立床头。坐既毕，令人问曰：“魏王何如？”使答曰：“魏王信自雅望非常，然床头捉刀人，此乃英雄也。”魏王闻之，驰遣杀此使。 《御览》七百七十九又四百四十 </p>

  <p class="calibre5">杨修字德祖，魏初弘农华阴人也 《学林》引无已上十一字 ，为曹操主簿。曹公至江南，读《曹娥碑》文；背上别有八字，其辞云：“黄幼妇。外孙蒜臼。” 《学林》引作齑臼，下放此。《草堂诗笺》三十节引蒜亦作齑 曹公见之不解，而谓德祖：“卿知之不？”德祖曰：“知之。”曹公曰：“卿且勿言，待我思之。”行卅里，曹公始得，令祖先说。祖曰：“黄色丝，‘绝’字也 《诗笺》色丝下重有色丝二字，无也字，下三解语法并同 。幼妇少女，‘妙’字也；外孙女子，‘好’字也；蒜臼受辛，‘辞’字也。谓‘绝妙好辞’。”曹公笑曰：“实如孤意。”俗云：有智无智隔 《学林》引作校，《诗笺》亦作校，《类林杂说》四引与《诗笺》同 卅里，此之谓也。 《雕玉集》十二。《学林》七。案：《学林》云出《魏志》注，今未见之 </p>

  <p class="calibre5">董昭为魏武帝重臣，后失势。文明世，人为卫尉 《御览》三百九十二引作董昭失势久，为卫尉 ，乃厚加意于侏儒。正朝大会，侏儒作董卫尉啼，面言昔太祖时事，举坐大笑，明帝怅然不怡，月中以为司徒。 《御览》四百八十八 </p>

  <p class="calibre5">何晏字平叔，以主婿拜驸马都尉 已上依《御览》一百五十四引 。美姿仪，面绝白，魏文帝疑其著粉；后正夏月，唤来，与热汤饼，既啖 《书钞》引作以面啖之，《御览》引作赐以汤饼 ，大汗出，随以朱衣自拭，色转皎洁，帝始信之。 《类林杂说》九引作何晏字平叔，貌甚洁白，美姿容，明帝见之谓其著粉。因命晏，赐之汤饼，汗出流面，以巾拭之，转见皎然。帝方信。《初学记》十九又二十六。《书钞》一百二十八又一百三十五。《御览》二十一又三百六十五又三百七十九又三百八十七又八百六十。《事类赋注》四 </p>

  <p class="calibre5">辛恭静见司马太傅，问：“卿何处人？”答曰：“西人。”太傅应声戏之曰：“在西颇见西王母不？”恭静答曰：“在西乃不见西王母，过东已见东王公。”太傅大愧。 《类聚》二十五 </p>

  <p class="calibre5">夏侯太初从魏帝拜陵，陪列松柏下，时暴雨霹雳，正中所立之树，冠冕焦坏，左右睹之皆伏，太初颜色不改 《世说·雅量篇》注 。景王欲诛夏侯玄，意未决，间问安王孚云：“己才足以制之不？”孚云：“昔赵俨葬儿，汝来，半坐迎之。泰初后至，一坐悉起：从此方之，恐汝不如。”乃杀之。 《续谈助》四 </p>

  <p class="calibre5">王经少处贫苦，仕至二千石，其母语云：“汝本寒家儿，仕至二千石，可止也。”经不能止。后为尚书助魏，不忠于晋被收。流涕辞母曰：“恨昔不从敕，以致今日。”母无戚容，谓曰：“汝为子则孝，为臣则忠，有何负哉。” 《御览》四百四十一 </p>

  <p class="calibre5">刘灵 《类林》作伶，下同 字伯伦 《类林》下有沛国人也四字 ，饮酒一石，至 《类林》下有醉字 酲复饮五斗。其 《类林》无此三字 妻责之，灵 《类林》有谓妻二字 曰：“卿可致酒五斗 《类林》此下有并脯羞之类 ，吾当 《类林》此下有咒而二字 断之。”妻如其言 此四字《类林》作妻信之，遂设酒肉致于夫前 。灵咒曰：“天生刘灵，以酒为名，一饮一石，五斗解酲。妇人之言，慎莫 《类林》作不 可听。” 《类林》末有于是复饮，颓然而醉八字。《类聚》七十二。《类林杂说》 </p>

  <p class="calibre5">嵇中散夜灯火下弹琴，忽有一人；面甚小，斯须转大，遂长丈余 已上《书钞》八百九亦引 ，黑单衣皂带 《御览》引作革带 。嵇视之既熟，吹火灭，曰：“吾耻与魑魅争光。” 《类聚》四十四。《御览》五百七十七又八百七十。《六帖》十四 </p>

  <p class="calibre5">嵇中散夜弹琴，忽有一鬼著械来，叹其手快，曰：“君一弦不调。”中散与琴调之，声更清婉。问其名，不对。疑是蔡邕伯喈；伯喈将亡，亦被桎梏。 《御览》六百四十四 </p>

  <p class="calibre5">嵇康素与吕安友，每一相思，千里命驾。安来，值康不在。兄喜出迎，安不前，题门上作“凤”字而去。喜不悟，康至，云：“凤，凡鸟也。” 《广记》二百三十五 </p>

  <p class="calibre5">陈协数日辄 二字《御览》引有 进阮步兵酒一壶 二字《御览》引有 。后晋文王欲修九龙堰，阮举协，文王用之。掘地得古承水铜龙六枚，堰遂成。 《水经注》十六。《御览》七十三 </p>

  <p class="calibre5">胡母彦国至湘州，坐厅事断官事。尔时三伏中，傍摇扇视事；其儿子光从容顾谓曰：“彦国复何为自贻伊戚？” 《御览》七百二 </p>

  <p class="calibre5">邓艾口吃，常云“艾艾”。宣王曰：“为云‘艾艾’，终是几艾？”答曰：“譬如‘凤兮凤兮’，故作一凤耳。” 《御览》四百六十四 </p>

  <p class="calibre5">钟士季常向人道：“吾少年时一纸书，人云是阮步兵书，皆字字生义；既知是吾，不复道也。” 《续谈助》四 </p>

  <p class="calibre5">满奋字武秋，体羸，恶风，侍坐晋武帝，屡顾看云母幌，武帝笑之。或云：“北窗琉璃屏风，实密似疏。”奋有难色 已上依《类聚》六十九引又《书钞》一百三十二引云：晋武帝有琉璃屏风 ，答曰：“臣为吴牛，见月而喘。”或曰：是吴质侍魏明帝坐。 《御览》七百一 </p>

  <p class="calibre5">孟业为幽州，其人甚肥，或以为千斤。武帝欲称之，难其大臣，乃作一大秤挂壁；业入见，武帝曰：“朕欲试自称，有几斤？”业答曰：“陛下正是欲称臣耳，无烦复劳圣躬。”于是称业，果得千斤。 《御览》八百三十又三百七十八 </p>

  <p class="calibre5">诸葛靓，字仲思，在吴，于朝堂大会，孙皓问曰：“卿字仲思，为欲何思之？”曰：“在家思孝；事君思忠；朋友思信。如斯而已。” 《御览》四百六十四 </p>

  <p class="calibre5">陈寿将为国志，谓丁梁州曰：“若可觅千斛米见借，当为尊公为佳传。”丁不与米，遂以无传。 《类聚》七十二 </p>

  <p class="calibre5">蔡洪赴洛，洛中人问之，曰：“人皆以洪笔为锄耒；以纸札为良田；以玄默为稼穑，以礼义为丰年。” 《事类赋注》十五 </p>

  <p class="calibre5">苏易简《文房四谱》一云：“晋蔡洪赴洛，洛中人问曰：‘吴中旧姓何如？’答曰：‘吴府君圣朝之盛佐，明时之俊乂；朱永长理物之宏德，清选之高望；严仲弼九皋之鸿鹄，空谷之白驹；顾彦先八音之琴瑟，五色之龙章；张威伯岁寒之茂松，幽夜之逸光；陆士龙鸿鹄之徘徊，悬鼓之待槌，此诸君以洪笔为锄耒，以纸札为良田，以玄墨为稼穑，以义礼为丰年。’”注云：“出《刘氏小说》，又出《语林》。”</p>

  <p class="calibre5">裴秀母是婢，秀年十八，有令望，而嫡母妒，犹令秀母亲役。后大集客，秀母下食 《类聚》引作犹令秀母亲下食与众宾，今依《御览》 ，众宾见，并起拜之。答曰：“微贱岂宜如此？当为小儿故耳。”于是父母 《御览》引作大母 乃不敢复役之。 《类聚》三十五。《御览》五百 </p>

  <p class="calibre5">夏少明在东国不知名，闻裴逸民知人，乃裹粮寄载 四字《御览》引有 ，入洛从之。未至家少许，见一人著黄皮裤褶，乘马将猎。少明问曰：“逸民家若远？”答曰：“君何以问？”少明曰：“闻其名知人，从会稽来投。” 《书钞》一百二十九 裴曰：“身是逸民，君明可更来。”明往，逸民果知之；又嘉其志局，用为西门侯。于此遂知名。 《御览》四百四十四又六百九十五又八百三十二 </p>

  <p class="calibre5">李阳性游侠 《御览》引作李阳大侠 ，士庶无不倾心。为幽州刺史，当之职 二句《御览》引有 ，盛暑，一日诣数百家别，宾客与别，常填门 《御览》四百七十三引作列宾客填门 ，遂死于几下。 《世说·规箴篇注》 </p>

  <p class="calibre5">中朝有人诣王太尉，适王安丰大将军丞相在坐，因往别屋，见李寅平子，还谓人曰：“今日之行，举目皆琳琅珠玉。” 《御览》八百三 </p>

  <p class="calibre5">王夷甫处众中，如珠玉之在瓦石。 《御览》八百三 </p>

  <p class="calibre5">裴令公目王安丰：“眼烂烂如岩下电。” 《续谈助》四 </p>

  <p class="calibre5">和峤诸弟往园中食李，而皆计核责钱；故峤妇弟王济伐之也。 《世说·俭啬篇》注 </p>

  <p class="calibre5">刘道真年十六，在门前弄尘，垂鼻涕至胸 《御览》三十七 。洛下年少乘车从门过，曰：“年少甚塠。”刘便随车问：“为恶为善尔 当有夺误 。”刘曰：“令君翁亦塠，母亦塠。” 《御览》三百八十五 </p>

  <p class="calibre5">刘道真遭乱，自于河侧牵船。见一老妪采桑逆旅 四字《御览》引作棹橹，下放此 ，刘谓之曰：“女子何不调机利抒，而采桑逆旅？”女答曰：“丈夫何不跨马挥鞭而牵船乎？” 《书钞》一百三十七。《类聚》二十五。《御览》四百六十六又七百六十九 </p>

  <p class="calibre5">道真尝与一人共索袢草中食，见一妪将二儿过，并青衣。调之曰：“青羊将两羔。”妪答曰：“两猪共一槽。” 《类聚》二十五 </p>

  <p class="calibre5">刘道真子妇始入门，遣妇虔，刘聊之甚苦，婢固不从，刘乃下地叩头，婢惧而从之。明日语人曰：“手推故是神物，一下而婢服淫。” 《海录碎事》七引子妇至甚苦十二字仅作一求字，推作椎。《类聚》三十五 </p>

  <p class="calibre5">贾充问孙皓曰：“何以好剥人面皮？”皓曰：“憎其颜之厚也。” 《御览》三百七十五又三百六十四 </p>

  <p class="calibre5">吴主孙皓字孙宾，即钟之玄孙也。晋伐孙皓，皓降晋，晋武帝封皓为归命侯。后武帝大会群臣，时皓在座，武帝向皓曰：“朕闻吴人好作汝语，卿试为之。”皓应声曰：“□。”因劝帝酒曰：“昔与汝为邻，今与汝作臣。 阙 汝 阙 春。”座众皆失色，帝悔不及。 《类林杂说》五 </p>

  <p class="calibre5">王武子与武帝围棋局，孙皓看。王曰：“孙归命何以好剥人面皮？”皓曰：“见无礼于其君者，则剥其皮。” 一引作则剥之 乃举棋局，武子伸脚在局下 《御览》三百六十五又四百九十 ，故讥之。 《御览》七百五十三 </p>

  <p class="calibre5">王济字武子，太原人，又魏舒字阳元，济阴人，二人善射，名重当时，并仕晋。 《类林杂说》九 </p>

  <p class="calibre5">王武子性爱马，亦甚别之 《蒙求》注引无此二句 ，故杜预道王武子有马癖。和长舆有钱癖 杜预道已下二句亦见《御览》八百三十六引 。武帝问杜预：“卿有何癖？”对曰：“臣有《左传》癖。” 《世说·术解篇》注，李瀚《蒙求》注，《事类赋注》十引云：杜预尝谓：“王武子有马癖，和长舆有钱癖，己有《左传》癖” </p>

  <p class="calibre5">王武子葬，孙子荆哭之甚悲，宾客莫不垂涕。哭毕，向灵座曰：“卿常好驴鸣，今为君作驴鸣。”既作，声似真 哭毕至此已上《世说》注引作既作驴鸣，今依《御览》引补 ，宾客皆笑 《御览》三百九十一引云吊王武子，客正哭，见孙子荆驴鸣，变声成笑 ；孙曰：“诸君不死，而令武子死乎？”宾客皆怒 《世说·伤逝篇》注《御览》三百八十八又三百八十九 。须臾之间，或悲，或怒，或哭。 《御览》四百八十二又五百五十六 </p>

  <p class="calibre5">戴叔鸾母好驴鸣，叔鸾每为驴鸣，为乐其母。 《御览》三百八十九 </p>

  <p class="calibre5">中朝方镇还，不与元凯共坐；预征吴还，独榻，不与宾客共也。 《世说·方正篇》注 </p>

  <p class="calibre5">洛下少林木，炭止如粟状，羊琇骄豪，乃捣小炭为屑，以物和之，作兽形。后何吕之徒共集，乃以温酒；火热既猛，兽皆开口向人，赫然。诸豪相矜，皆服而效之。 《御览》八百七十一 </p>

  <p class="calibre5">羊稚舒 琇 冬月酿酒，令人抱瓮暖之 《海录碎事》六引至抱瓮下云速得味好。亦见《书钞》一百四十八《御览》七百五十八暖之并作为暖 ，须臾复易其人。酒既速成，味仍嘉美 《御览》二十七引作速成而味好 。其骄豪此类。 《续谈助》四 </p>

  <p class="calibre5">刘实诣石崇，如厕。见有绛纱帐大床，茵蓐甚丽，两婢持锦香囊。实遽反走，即谓崇曰：“向误入卿室内。”崇曰：“是厕耳。” 《世说·汰侈篇》注 实更往，向乃守厕婢，所进锦囊，实筹 《御览》七百四引云：石崇厕内两婢持锦囊，实筹也 。良久不得，便行出。谓崇曰：“贫士不得如此厕。”乃如他厕。 《御览》一百八十六 </p>

  <p class="calibre5">石崇厕常有十余婢侍列，皆佳丽藻饰，置甲煎沉香，无不毕备 《御览》七百十九引云：石崇厕置甲煎粉沉香汁之属 ；又与新衣，客多羞不能著。王敦为将军，年少，往，脱故衣，著新衣，气色傲然。群婢谓曰：“此客必能作贼！” 《御览》一百八一六又五百 </p>

  <p class="calibre5">石崇恒冬月得韭齑，为客作豆粥，咄嗟便办。王恺乃密货帐下都督；云是捣韭根，杂以麦苗耳。豆难煮，豫作熟豆，以白粥投之。 《御览》八百五十五又八百五十九 </p>

  <p class="calibre5">石崇与王恺争豪，穷极绮丽，以饰车服。晋武帝，恺甥也，每助恺。以珊瑚高三尺许，枝柯扶疏，世间罕比。恺以示崇，崇视讫，以铁如意击之，应手瓦碎 《类聚》七十 。恺声色俱厉，崇曰：“此不足恨。”乃命取珊瑚，有三尺光彩溢目者六十七枚。恺怅然自失。 《御览》七百三 </p>

  <p class="calibre5">潘石同刑东市，石谓潘曰：“天下杀英雄，卿复何为？”潘曰：“俊士填沟壑，余波来及人。” 《世说·仇隙篇》注 </p>

  <p class="calibre5">潘安仁至美，每行，老妪以果掷之满车 《初学记》十九引作每行于道，群妪以果掷之，尝盈车 ；张孟阳至丑，每行，小儿以瓦石投之亦满车。 《世说·容止篇》注。《御览》七百七十三又七百七十七引云：张载，字孟阳，甚丑，每出，为小儿掷瓦</p>

  <p class="calibre5">盈车 </p>

  <p class="calibre5">士衡在坐，安仁来，陆便起去。潘曰：“清风至，尘飞扬。”陆应声答曰：“众鸟集，凤皇翔。” 《续谈助》四 </p>

  <p class="calibre5">陆士衡在洛，夏月忽思竹篠饮，语刘实曰：“吾乡曲之思转深， 《事类赋注》四《御览》二十一引云：陆机夏在洛，忽思东头竹篠饮，语刘宝曰：“吾思乡转深矣。” 今欲东归，恐无复相见理。”言此已，复生三叹。 《御览》八百六十一 </p>

  <p class="calibre5">陆士衡为河北都督，已被间构，内怀忧懑；闻众军警角鼓吹 二字《类聚》引有 ，谓其司马孙掾 《世说·尤悔篇》注引作陆士衡为河北都督，闻警角之声，谓孙丞 曰：“我今闻此，不如华亭鹤唳。” 《书钞》一百二十一。《类聚》六十八。《御览》三百三十八又四百六十九 </p>

  <p class="calibre5">宗岱 一引作宋岱 为青州刺史，禁淫祀，著《无鬼论》甚精，莫能屈。后有一书生葛巾修刺诣岱，与谈论，次及《无鬼论》，书生乃振衣而去曰：“君绝我辈血食二十余年，君有青牛髯奴，所以未得相困耳；奴已叛，牛已死，今日得相制矣。”言绝而失。明日而岱亡。 《御览》五百又五百九十五又八百八十四又八百九十九 </p>

  <p class="calibre5">明帝数岁，坐元帝膝上；有人从长安来，元帝问洛下消息，潸然流涕。明帝问何以致泣，具以东渡意告之。因向明帝：“汝意谓长安何如日远？”答曰：“日远，不闻人从日边来。”居然可知，元帝异之。明日，集群臣宴会，告以此意。更重问之，乃答曰：“日近。”元帝失色，曰：“尔何故异昨日之言邪？”答曰：“举目见日，不见长安。” 《书钞》七引《语林》云：答长安近日，其文不全，今以《世说·夙慧篇》补之 </p>

  <p class="calibre5">晋明帝年少不伦，常微行，诏唤人以衣帻迎之。涉水过，衣帻悉湿。元帝已不重明帝，忽复有此，以为无不废理；既入，帻不正，元帝自为正之，明帝大喜。 《御览》六百八十七 </p>

  <p class="calibre5">晋成帝时，庾后临朝。诸庾诛南顿王宗，帝问：“南顿何在？”答曰：“党峻作乱，已诛。”帝知非党，曰：“言舅作贼。当复云何？”庾后以牙尺打帝头云：“儿何以作尔语。”帝无言，惟张目熟视，诸庾甚惧。 《书钞》七引《语林》止问南顿何在一句，今以《困学纪闻》所引《殷芸小说》补之 </p>

  <p class="calibre5">初温峤奉使劝进，晋王大集宾客见之。温公始入，姿形甚陋，合坐尽惊。既坐，陈说九服分崩，皇室弛绝，晋王君臣莫不歔欷；及言天下不可以无主，闻者莫不踊跃，植发穿冠。王丞相深相付托，温公既见丞相，便游乐不住，曰：“既见管仲，天下事无复忧。” 《世说·言语篇》注 </p>

  <p class="calibre5">钟雅语祖士言 《御览》引作祖士言，与钟雅相调，钟语祖曰 ：“我汝颍之士，利如锥；卿燕代之士，钝如槌。”祖曰：“以我钝槌，打尔利锥。”钟曰：“自有神锥，不可得打。”祖曰：“既有神锥，必有神槌。” 《类聚》二十五 钟遂屈。 《御览》四百六十六 </p>

  <p class="calibre5">庾公道：“王尼子非唯事事胜于人，布置须眉，亦胜人。我辈皆出其辕下。” 《御览》三百六十六又三百七十四 </p>

  <p class="calibre5">王平子从荆州下，大将军 《书钞》引作王敦 因欲杀之，而平子左右有二十人，甚健，皆持楯马鞭。平子恒持玉枕，以此未得发 五字依《书钞》引补 。大将军乃犒荆州文武二十人，积饮食，皆不能动。乃借平子玉枕，便持下床。平子手引大将军带绝，与力士斗甚苦，乃得上屋上。久许而死。 《世说·方正篇》注。《书钞》一百三十五。《御览》八百五 </p>

  <p class="calibre5">顾和为扬州从事，月旦当朝。未入，停车州门外；周侯饮酒已醉，著白袷，凭两人来诣丞相 已上十六字，《世说·雅量篇》注亦引有，已醉二字据补 。历和车边。和先在车中觅虱，夷然不动。周始遥见，过去，行数步，复又还，指顾心问曰：“此中何所有？”顾择虱不辍，徐徐应曰：“此中最是难测也。” 《御览》九百五十一 </p>

  <p class="calibre5">周伯仁过江，恒醉；止有姊丧，三日醒，姑丧，三日醒。 《御览》四百九十七《世说》注引作伯仁正有姑丧三日醉，姊丧二日醉，当误 大损资望。每醉，诸公常共屯守。 《世说·任诞篇》注 </p>

  <p class="calibre5">周伯仁在中朝，能饮一斛酒；过江日醉，然未尝饮一斛 《书钞》一百四十八引云：周伯仁在西彭日饮一斛，过江未尝饮斛 ，以无其对也。后有旧对忽从北来，相得欣然；乃出二斛酒共饮之。既醉，伯仁得睡，睡觉，问共饮者何在？曰：“西厢”。问：“得转不？”答：“不得转。”伯仁曰：“异事！”使视之，胁腐而死。 《御览》四百九十七 </p>

  <p class="calibre5">周伯仁被收，经太庙，大唤宗庙之灵，以矟刺落地，骂曰：“王敦，小子也。” 《书钞》一百二十四 </p>

  <p class="calibre5">庾公乘马有的卢 此句依《世说》补 ，殷浩劝公卖马 《世说》作或语令卖去，注引《语林》 ，庾云：“卖之，必有买者，即复害其主；宁可不安己而移于他人哉？昔孙叔敖杀两头蛇，以为后人，古之美谈，效之，不亦达乎！” 庾云至此已上并见《世说·德行篇》 </p>

  <p class="calibre5">庾公欲伐王公，先书与郗公曰：“老贱贼专欲辀张 已上三句《书钞》引作庾公与郗公曰 ；殿中将军，旧用才学之士，以广视听；而顷悉用面墙之人也 亦见《书钞》六十四引 。是欲蔽主之明。便欲勒数州之众，以除君侧之恶。今年之举，蔑不济矣。” 《御览》二百三十九 </p>

  <p class="calibre5">殷浩于佛经有所不了，故遣人迎林公。林乃虚怀欲往，王右军驻之曰：“深源思致渊富，既未易为敌；且己所不解，上人未必能通；纵复服从，亦名不益高；若佻脱不合，便丧十年所保。可不须往。”林公亦以为然，遂止。 《世说·文学篇》注 </p>

  <p class="calibre5">大将军王敦尚武帝女，此主特所重爱，遣送王，倍诸主。主既亡，人就王乞；始犹分物与之，后乞者多，遂指库屋数间以施。 《御览》四百七十七 </p>

  <p class="calibre5">谯王丞作相州，过大将军，曰：“卿才堪廊庙，自无闲外。” 《书钞》七十 </p>

  <p class="calibre5">王大将军每酒后，辄咏“老骥伏枥，志在千里，烈士暮年，壮心不已。”便以如意击珊瑚唾壶，壶尽缺。 《书钞》一百三十五 </p>

  <p class="calibre5">晋王敦与世儒议下都，世儒以朝廷无乱，且唱兵始，自古所难，谏诤甚苦。处仲变色曰：“吾过蒙恩遇，受任南夏；卿自同奸邪，阻遏义举，王法焉得相私。”因目左右，令进。世儒正色曰：“君昔岁害兄，今又杀弟；自古多士，岂有如此举动。”言毕流涕。敦意乃止。 《御览》四百二十八 </p>

  <p class="calibre5">大将军，丞相诸人在此时，闭户共为谋身之计。王旷世宏来，在户外，诸人不容之；旷乃剔壁窥之曰：“天下大乱，诸君欲何所图谋？”将欲告官。遽而纳之，遂建江左之策。 《御览》一百八十四 </p>

  <p class="calibre5">大将军收周侯，至石头，坐南门石盘上，将戮之，送己褥与周。 《御览》七百八 </p>

  <p class="calibre5">大将军刑周伯仁，以步障绕之，经日已具。王曰：“周伯仁子弟痴，何以不知取其翁尸？”周家然后收之。 《御览》七百一 </p>

  <p class="calibre5">简文帝为抚军时，所坐床上尘，不令左右拂；见鼠行之迹，视以为佳 已上五句《御览》七百六又九百十一亦引有时字，及视以二字据补。《书钞》一百三十三引同又十二引坐床生尘句 。参军见鼠白日行，以手版打杀之。意不悦，门下起弹；辞曰：“鼠被害，尚不能忘怀；今复以鼠损人 已上七句《御览》三十九引作有参军见鼠，以手板格煞之，抚军谓曰 ，无乃不可乎？” 《续谈</p>

  <p class="calibre5">助》四 </p>

  <p class="calibre5">许玄度出都，诣刘真长，先不识，至便造之。一面留连，摽刘贵略无造谒，遂九日十一诣之。许语曰：“卿为不去，家将成轻薄京尹。” 《类聚》五十又五十五引云刘真长谓许玄度曰：“卿为不去，我将成轻薄京尹。”《世说·宠礼篇》注引作玄度出都，真长九日，十一诣之，谓曰：“卿尚不去，使我成薄德</p>

  <p class="calibre5">二千石。” </p>

  <p class="calibre5">许玄度将弟出都婚，诸人闻玄度弟，朝野钦迟之；既见，乃甚痴，便欲嘲弄之。玄度为之解纷，诸人遂不能犯 《御览》引有此句一引作玄度为解而获免，《类聚》引作玄度为之作宾主相对 。真长叹曰：“许玄度为弟婚，施十重铁步障也。” 《书钞》一百三十一类聚二十五。《御览》七百一又八百十三 </p>

  <p class="calibre5">刘道生与真长言，一时有名誉者，皆宗真长。 《书钞》九十八 </p>

  <p class="calibre5">仲祖语真长曰：“卿近大进。”刘曰：“卿仰看邪？”王问何意？刘曰：“不尔，何由测天之高也！” 《世说·言语篇》注 </p>

  <p class="calibre5">刘真长与桓宣武共听讲《礼记》，桓公云：“时有入心处，便咫尺玄门。” 《类聚》五十。《御览》六百十五 </p>

  <p class="calibre5">刘尹见桓公每嬉戏，必取胜，谓曰：“卿乃尔好利，何不焦头。” 《世说·识鉴篇》注 </p>

  <p class="calibre5">宣武征还，刘尹数十里迎之。桓都不语，直云：“垂长衣，谈清言，竟是谁功？”刘答曰：“晋德灵长，功岂在尔？” 《世说·排调篇》注 </p>

  <p class="calibre5">刘真长始 《御览》引有始字 见王丞相，王公不与语。时大热，以腹熨石局 《类聚》五 ，曰：“何乃渹？” 吴人以冷为渹 刘既出，人问：“见王公如何？” 《御览》三十四 真长云：“丞相何奇，止能作吴语及细唾也。” 《世说·排调篇》注《御览》引作刘曰：“未见他异，唯闻作吴语耳。” </p>

  <p class="calibre5">刘真长与丞相不相得，每曰：“阿奴比丞相条达清长。” 《世说·品藻</p>

  <p class="calibre5">篇》注 </p>

  <p class="calibre5">刘真长病积时，公主毁悴。将终，唤主；主既见其如此，乃举手指之云：“君危笃，何以自修饰？”刘便牵被覆面，背之不忍视。 《御览》三百六十五 </p>

  <p class="calibre5">孔坦为侍中，密启成帝不宜往拜曹夫人。丞相闻之曰：“王茂弘驽痾耳！若卞望之之岩岩，刁玄亮之察察，戴若思之峰距，当取尔不？” 《世说·赏誉篇》注 </p>

  <p class="calibre5">苏峻新平，温庾诸公以朝庭初复，京兆宜得望实；唯孔君平可以处之 已上亦见《书钞》七十六 。孔固辞，二公逼谕甚苦。孔敖然曰：“先帝大渐，卿辈身侍御床，口行诏令；孔坦尔时正璅臣耳，何与国家事？不可今日丧乱，而猥见逼迫；吾俎豆上腐肉，任人截割邪？”庾愧不能答。 《御览》二百五十二 </p>

  <p class="calibre5">孔君平病困，庾司空为会稽，省之；问讯甚至，为之流涕。孔慨然曰：“丈夫将终，不问安国宁家之术，而反作儿女相问？”庾闻，回还谢之，请其语言。 《御览》七百三十九 </p>

  <p class="calibre5">陶侃，字士行，丹阳人也。鄱阳孝廉范逵宿侃舍，侃家贫，母为截发为髲待之；无薪，伐屋柱炊饭；斩荐以供马。逵感之，乃为侃立声誉，于是显名。侃仕至大 阙 晋时人。 《类林杂说》八。案：首末并王朋寿语 </p>

  <p class="calibre5">陶太尉既作广州，优游无事。常朝自运甓 砖也 于斋外，暮运于斋内。人问之，陶曰：“吾方致力中原，恐为尔优游，不复堪事。” 《御览》七百六十七 </p>

  <p class="calibre5">康法畅造庾公，捉尘尾至彼。公曰：“尘尾过丽，何以得在？”答曰：“廉者不求，贪者不与，故得在耳。” 《御览》七百三 </p>

  <p class="calibre5">庾翼为荆州都督，以毛扇上成帝。帝疑是故物，侍中刘劭曰：“柏梁云构，工匠先居其下；管弦繁奏，夔牙先聆其音；翼之上扇，以好不以新。” 《类聚》六十九 季恭闻之曰：“此人宜在帝左右。” 《御览》七百二 </p>

  <p class="calibre5">王□为诸人谈，有时或排摈高秃，以如意注林公云：“阿柱，汝忆摇橹时不？”阿柱乃林公小名。 《书钞》一百三十五 </p>

  <p class="calibre5">诸人尝要阮光禄共诣林公，阮曰：“欲闻其言；恶见其面。” 《世说·容止篇》注 </p>

  <p class="calibre5">林公云：“文度著腻颜，挟《左传》，逐郑康成，自为高足弟子；笃而论之，不离尘垢囊也。” 《世说·轻诋篇》注 </p>

  <p class="calibre5">谢兴在中朝，恒游宴，还家甚少。过江不复宿行，后一宿行，家遣之，乃自叹曰：“不复作乐，日分在朝，与阮千里总章重听一典，六日亡归，今一宿行而家业纸也。” 《书钞》一百五。案：家遣之已下有讹夺字，《唐类函》引作谢兴在中朝，恒游宴，还家甚少，偶与阮千里总章中听一典，六日亡归，亦臆改 </p>

  <p class="calibre5">谢尚字仁祖，酒后为鹆舞，一坐倾笑。 《六帖》九十五 </p>

  <p class="calibre5">谢镇西著紫罗襦，乃据胡床，在大市佛图门楼上 《书钞》引无此句 ，弹琵琶，作《大道曲》。 《书钞》一百二十九。《类聚》四十四又七十。《御览》五百八十三又六百九十五 </p>

  <p class="calibre5">谢公云：“小时在殿廷，会见丞相，便觉清风来拂人。” 《世说·容止</p>

  <p class="calibre5">篇》注 </p>

  <p class="calibre5">谢安谓裴启云：“乃可不恶，何得为复饮酒。” 《世说·轻诋篇》 </p>

  <p class="calibre5">谢安目支道林：如九方皋之相马，略其玄黄，取其俊逸。 《世说·轻</p>

  <p class="calibre5">诋篇》 </p>

  <p class="calibre5">谢太傅问诸子侄曰：“子弟何豫人事，而正欲使其佳？”诸人莫有言者。车骑答曰：“譬如芝兰玉树，欲其生于庭阶也。” 《类聚》八十一又六十四。《初学记》二十七 </p>

  <p class="calibre5">有人诣谢公别，谢公流涕，人了不悲。既去，左右曰：“客殊自密云。”谢公曰：“非徒密云，乃自旱雷。” 《御览》四百八十九 </p>

  <p class="calibre5">羊因酒醉，抚谢左军谓太傅曰：“此家讵复镇西？”太傅曰：“汝阿见子敬，便沐浴为论兄辈。” 《世说·赏誉篇》注 </p>

  <p class="calibre5">太傅府有三才：裴邈清才，潘阳仲大才，刘庆孙长才。 《御览》二百六 </p>

  <p class="calibre5">王太保作荆州 三字《御览》引有 ，有二儿亡；一儿欲还葬旧茔，一儿欲留葬。太保乃垂涕曰：“念故乡，仁也；不恋本土，达也；唯仁与达，吾二子其有焉。” 《书钞》九十二。《御览》三百八十七又五百五十六 </p>

  <p class="calibre5">雷有宠，生恬，洽。 《世说·惑溺篇》云：王丞相有幸，妾姓雷，颇预政事，纳货蔡公，谓之“雷尚书”。注引《语林》云云 </p>

  <p class="calibre5">苏峻新平，帑藏空，犹余数千端粗练。王公谓诸公曰：“国家凋敝，贡御不致；但恐卖练不售，吾当与诸贤各制练服之。”月日间卖遂大售，端至一金。 《御览》八百二十八 </p>

  <p class="calibre5">王丞相拜扬州，宾客数百人，并加沾接，人人有悦色。唯有临海一客，姓任 已上依《世说·政事篇》补 名颙，时官在都，预王公坐 《世说》注引《语林》 ，及数胡人为未洽。公因便还到过任边云：“君出，临海便无复人。”任大喜悦，因过胡人前弹指云：“兰阇！兰阇！”群胡同笑，四坐并欢 及数胡人至此已上并依《世说》补 。</p>

  <p class="calibre5">丞相拜司空，诸葛道明在公坐。指冠冕曰：“君当复著此乎？” 《世说·识鉴篇》注。《御览》六百八十四有乎字 </p>

  <p class="calibre5">明帝函封与庾公信，误致与王公。王公开诏，末云：“勿使冶城公知道。”既视表，答曰：“伏读明诏，似不在臣；臣开臣闭，无有见者。”明帝甚愧，数月不能出见王公。 《书钞》一百三。《御览》四百九十一又五百九十三 </p>

  <p class="calibre5">何公为扬州，有葬亲者，乞数万钱，而帐下无有。扬州常有 胡恩切〇一引作粝 米，以赈孤寡，乃有万余斛；虞存为治中，面见，道：“帐下空素，求粲 一引作粜 此米。”何公曰：“何次道义不与孤寡争粒。” 《御览》二百五十八又四百二十六。《书钞》三十八引无葬亲二句，末云何名宏，字以道，盖永</p>

  <p class="calibre5">兴注 </p>

  <p class="calibre5">阮光禄闻何次道为宰相，叹曰：“我当何处生活？” 《世说·品藻篇》注 </p>

  <p class="calibre5">王仲祖有好仪形 《御览》引作少有三达 ，每览镜自照曰：“王文开那生如馨儿？” 《御览》引作王开山那得此儿 时人谓之达也 《世说·容止篇》注 。又酷贫，帽败；自以形美，乃入帽肆就帽妪戏，乃得新帽。 《御览》八百二十八 </p>

  <p class="calibre5">王仲祖病，刘真长为称药，荀令则为量水矣。 《御览》七百三十九 </p>

  <p class="calibre5">桓宣武外甥，恒在坐鼓琵琶；宣武醉后，指琵琶曰：“名士固亦操斯器。” 《御览》五百八十三 </p>

  <p class="calibre5">桓宣武性俭，著故，上马不调，裩败，五形遂露。 《御览》六百 九十六 </p>

  <p class="calibre5">桓宣武与殷刘谈，不知其不堪 五字《御览》引作不如甚 ；唤左右取黄皮袴褶，上马持矟数回 《书钞》一百二十四 ，或向刘，或拟殷，意气始得雄王。 《御览》三百五十四 </p>

  <p class="calibre5">桓温自以雄姿风气，是司马宣王刘越石一辈器；有以比王大将军者，意大不平。征苻犍还，于北方得一巧作老婢，乃是刘越石妓女。一见温入，潸然而泣：温问其故，答曰：“官家甚似刘司空。”温大悦，即出外。修整衣冠，又入，呼问：“我何处似司空？”婢答曰：“眼甚似，恨小；面甚似，恨薄；须甚似，恨赤；形甚似，恨短；声甚似，恨雌。”宣武于是弛冠解带，不觉惛然而睡，不怡者数日。 《御览》三百九十六 </p>

  <p class="calibre5">罗含在桓宣武坐，人介与他人相识，含正容曰：“所识已多，不烦复尔。” 《御览》四百九十八 </p>

  <p class="calibre5">袁真为监军，范玄平作吏部尚书，一坐语袁：“卿此选还，不失护军。”袁曰：“卿何事人中作市井？” 《类聚》四十八。《御览》二百十五 </p>

  <p class="calibre5">丞相尝曰：“坚石挈脚枕琵琶，故自有天际想。” 《世说·容止篇》注 </p>

  <p class="calibre5">刘承允少有淹雅之度，王庾温公皆素与周旋；闻其至，共载看之。刘倚被囊，了不与王公言，神味亦不相酬。俄顷宾退，王庾甚怪此意未能解，温曰：“承允好贿，被下必有珍宝，当有市井事。”令人视之，果见向囊皆珍玩，正与胡父谐贾。 谐贾卖鬻，《御览》七百四 </p>

  <p class="calibre5">谢万就安乞裘，云畏寒。答曰：“君妄语，正欲以为豪具耳！若畏寒，无复胜绵者。”以三千 一引作十 斤绵与谢。 《御览》六百九十四又八百十九 </p>

  <p class="calibre5">王蓝田食鸡子，以箸刺之不得，便大怒 王述也 ，投于地。 《御览》七百六十 </p>

  <p class="calibre5">王蓝田少有痴称，王丞相以门第辟之。既见，他无所问，问来时米几价？蓝田不答，直张目视王公。王公云：“王掾不痴，何以云痴？” 《御览》二百四十九又四百九十 </p>

  <p class="calibre5">王蓝田作会稽，外自请讳，答曰：“惟祖惟考，四海所知；过此无所复讳。” 《书钞》九十四。《御览》五百六十二 </p>

  <p class="calibre5">孙兴公作永嘉郡，郡人甚轻之。桓公后遣传教，令作敬夫人碑，郡人云：“故当有才！不尔，桓公那得令作碑？”于此重之。 《御览》五百八十九 </p>

  <p class="calibre5">褚公与孙绰游曲阿后湖，狂风忽起，舫欲倾；褚公已醉，乃曰：“此舫人皆无可以招天谴者，唯兴公多尘滓，正当以厌天欲耳。”便欲捉掷水中。孙遽无计，唯大啼曰：“季野，卿念我。” 《类聚》九。《寰宇记》八十九。《御览》六十六引有，注云：褚公，褚彦回，季野褚公字也 </p>

  <p class="calibre5">王太尉问孙兴公曰：“郭象何如人？”答曰：“其辞清雅，奕奕有余，吐章陈文，如悬河泻水，注而不竭。” 《书钞》九十八又一百 </p>

  <p class="calibre5">王长史语林道人曰：“真长可谓金石满堂。”林公以语孙兴公。兴公曰：“语不得尔，选择正可得少碎珠耳。” 《御览》八百三 </p>

  <p class="calibre5">晋孝武好与虞啸父饮酒，不醉不出。后临出拜，殆不复能起；帝呼人上殿扶虞侍中。啸父答曰：“臣位未及扶，醉未及乱，非分之赐，所不敢当。”帝美之，敕左右疏取其语。于是为风俗。人相嘲调，辄云：“好语疏取。” 《类聚》四十八又二十五。《御览》二百十九 </p>

  <p class="calibre5">毛伯成负其才气，常称：“宁为兰摧玉折；不作蒲芬 《御览》引作萧芳 艾荣。” 《文选》颜延年《祭屈原文》注。《御览》九百八十三 </p>

  <p class="calibre5">王中郎以围棋为手谈，故其在哀制中，祥后客来，方幅会戏 《世说·巧艺篇》注。《水经注》二十二引云：王中郎以围棋为坐隐，或亦谓之手谈，又谓之为棋圣，《类聚》七十四引云：王中郎以围棋是坐，隐支公以棋为手谈，《御览》七百五十三引云：王中郎以围棋为坐隐，亦以为手谈，《海录碎事》十四引略同。《水经注》或亦谓之作：支公以围棋为 </p>

  <p class="calibre5">桓野王善解音，晋孝武祖宴西堂。乐阕酒阑，将诏桓野王筝歌；野王辞以须笛，于是诏其吹笛奴硕 《初学记》十六云：古之善吹笛者，桓子野及奴硕。注见《语林》《六帖》六十二同 ，赐姓曰张，加四品将军，引使上殿。张硕意气激扬，吹破三笛，末取睹脚笛，然后乃理调成曲。 《类聚》四十四 </p>

  <p class="calibre5">晋孝武祖宴西堂，诏桓子野弹筝，桓乃抚筝而歌怨诗；悲厉之响，一堂流涕。 《书钞》一百十一 </p>

  <p class="calibre5">向世闱歌桓子野一闻而洞歌。 《书钞》一百六。案：有讹夺 </p>

  <p class="calibre5">张湛好于斋前种松柏 《世说》注引无柏字 ，养鸲鹆；袁山松出游，好令左右作挽歌 二字《书钞》引作《行路难辞》 ；时人谓：“张屋下陈尸，袁道上行殡。” 《世说·任诞篇》注。《书钞》、九十二。《御览》三百八十九又五百五十二 </p>

  <p class="calibre5">有人目杜宏治标解甚清令，初若熙，怡容无韵，盛德之风，可乐咏也。 《世说·赏誉篇》注 </p>

  <p class="calibre5">王敬仁有异才，时贤皆重之。王右军在郡迎敬仁，叔仁辄同车，常恶其迟；后以马迎敬仁，虽复风雨亦不以车也。 《世说·赏誉篇》注 </p>

  <p class="calibre5">右军年十三，尝谒周顗 四字依《晋书》补 ，时绝重牛心炙 《书钞》一百四十五引《语林》 ，坐客未啖，顗先割啖羲之，于是始知名。 坐客至此已上并依《晋书》补 </p>

  <p class="calibre5">王右军少尝患癫，一二年辄发动。后答许掾诗，忽复恶中，得二十字云：“取欢仁智乐，寄畅山水阴，清泠涧下濑，历落松竹林。”既醒，左右诵之，读竟，乃叹曰：“癫，何预盛德事邪？” 《御览》七百三十九 </p>

  <p class="calibre5">王右军目杜宏治，叹 《御览》引有叹字 曰：“面如凝脂，眼如点漆，此神仙中人！” 《初学记》十九。《御览》三百六十五又三百六十六又三百七十九 </p>

  <p class="calibre5">王右军为会稽令，谢公就乞笺纸；检校 二字《类聚》引有 库中，有九万枚，悉以付之 《类聚》五十八引作有九万笺纸，悉以乞谢公，《书钞》一百四引作谢公就王右军乞笺纸，检有九百万，悉与谢公 。桓宣武曰：“逸少不节。” 《初学记》十二。《御览》二百五 </p>

  <p class="calibre5">王子猷尝暂寄人空宅住，使令种竹。或问：“暂住何烦尔？”啸咏良久，直指竹曰：“何可一日无此君？” 《御览》三百八十九 </p>

  <p class="calibre5">王子猷居山阴，大雪夜眠觉；开室酌酒，四望皎然，因起徬徨，咏左思《招隐诗》。忽忆戴安道，时戴在剡溪，即便夜乘轻船就戴；经宿方至，既造门，不前便返；人问其故，曰：“吾本乘兴而来；兴尽而返，何必见戴。” 《类聚》二。《初学记》二。《御览》十二。《事类赋注》三。《草堂诗笺》十八节引 </p>

  <p class="calibre5">王子敬在斋中卧，偷入斋取物幞装，一室之内，略无不尽。子敬卧而不动，偷遂复登厨，欲有所觅。子敬因呼曰：“偷儿，石漆 二字《书钞》引有 青毡，是我家旧物，可特置不？”于是群贼始知其不眠，悉置物惊走。 《御览》三百六十一又七百八。《书钞》一百三十四。《六帖》九十一 </p>

  <p class="calibre5">王子敬疾笃，兄弟劝令首罪；答曰：“无所应首，唯遣郗家女，以为恨。” 《御览》六百四十一 </p>

  <p class="calibre5">殷洪乔作豫章郡守，临去，郡下人因附书百余函。至石头，悉掷水中 《书钞》一百三 ；因咒之曰：“沉者自沉，浮者自浮，殷洪乔不能作达书邮。” 《类聚》五十八。《御览》五百九十五 </p>

  <p class="calibre5">殷公北征，朝士出送之，军容甚盛，仪止可观；陈说经略攻取之宜，众皆谓必能平中原。将别，忽驰逞才，自槃马，遂坠地。士以是知其必败。 《御览》四百八十九 </p>

  <p class="calibre5">桓玄不立忌日，止立 《御览》引作政有 忌时 《世说·任诞篇》注 ；每至日，弦歌不废。 《书钞》九十四。《御览》五百六十二 </p>

  <p class="calibre5">桓玄字信迺；沛国龙亢人也。晋时为部公，与荆州刺史殷仲堪语次，二人遂相为嘲，玄曰：“火燎平原无遗燎。”堪曰：“投鱼深泉放飞鸟。”次复危言，玄曰：“矛头淅米剑头炊，百岁老翁攀枯枝。”堪曰：“井上辘轳卧小儿。”晋末安帝时人。 《类林杂说》五。案：首尾皆王朋寿语 </p>

  <p class="calibre5">祖约少好财，阮遥集好屐；并常自经营；同是一累，而未判其得失。有诣祖，见料视财物，客至，并当不尽，余两小，以置背后，倾身障之，意未能平。或有诣阮，正见自蜡屐，因叹曰：“未知一生当著几量屐？”神甚闲畅，于是胜负始分也。 《御览》三百八十九 </p>

  <p class="calibre5">范启云：“韩康伯似肉鸭。” 《世说·轻诋篇》注。《海录碎事》八引末六字，首作《说林》云 </p>

  <p class="calibre5">任元褒为光禄勋，孙翊往诣之，见门吏凭几视之，孙入语任曰：“吏凭几对客，不为礼。” 已上十字《御览》引有 任便推之。吏答曰：“得罚体痛，以横木扶持，非凭几也。”任曰：“直木横施，植其两足，便为凭几；何必孤鹄蟠膝，曲木抱要也。” 《书钞》一百三十三。《御览》七百十。《事类赋注》十四 </p>

  <p class="calibre5">范信 《书钞》《事类赋注》《御览》引并作范汪 能啖梅，人常致一斛奁，留信食之，须臾而尽。 《类聚》八十六。《御览》七百十七又九百七十。《事类赋注》二十六。《书钞》一百三十五引云范汪至能啖散梅，人致一斛奁。留信待严啖还奁之 </p>

  <p class="calibre5">王东亭作《经王公酒垆下赋》。 《世说·文学篇》云：裴郎作，《语林》载王东亭作《经王公酒垆下赋》。甚有才情。赋佚不传。今存其目 </p>

  <p class="calibre5">诸阮以大盆盛酒，木杓数枚也。 《御览》七百六十二 </p>

  <p class="calibre5">董仲道常在客宿，与王孙隔共，语同行人曰：“此人行必为乱。”后果为乱阶。 《御览》三百八十八 </p>

  <p class="calibre5">贤者国之纪，人之望，自古帝王皆以之安危，故《书》曰：“惟后非贤不乂，惟贤非后不食。”昔者周公体大圣之德，而勤于吐握，由是天下之士争归之；向使周公骄而且吝，士亦当高翔远去，所至寡矣。 《初学记》十七。《御览》四百二 </p>

  <p class="calibre5">淮北荥南河济之间，有千树梨，其人与千户侯等。 《事类赋注》二十七 </p>

  <p class="calibre5">大夫向而立。 《广韵》二十四盐注 </p>

  <p class="calibre5">报至尊。 《书钞》七太子 </p>

  <p class="calibre5">魏张鲁有十子，时人语曰：“张氏十龙，儒雅温恭。” 《小学绀珠》七 </p>

  <p class="calibre5">茶博士 王楙《野客丛书》二十九云茶博士见《语林》 </p>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <h3 id="sigil_toc_id_11" class="calibre12">郭子</h3>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <p class="calibre5">魏明帝世，使后弟毛曾与夏侯太初共坐，时人谓：“蒹葭倚玉树。” 《御览》四百四十七 </p>

  <p class="calibre5">时目夏侯太初：朗如明月入怀。 《御览》四百四十七 </p>

  <p class="calibre5">许允妇是阮德如妹，奇丑，交礼竟，许永无复入理；桓范劝之曰：“阮嫁丑女与卿，故当有意，宜察之。”许便入见，妇即出提裙裾待之；许谓妇曰；“妇有四德，卿有几？”答曰：“新妇所乏唯容，士有百行，君有其几？”许曰：“皆备。”妇曰：“君好色，不好德，何谓皆备？”许有惭色，遂雅相重。 《初学记》十九。《六帖》二十一。《御览》三百八十二 </p>

  <p class="calibre5">许允为吏部郎，多用其乡里，帝遣虎贲收允，妇出阁戒允曰：“明主可以理夺，难以情求。”允至，明帝核之，允答曰：“举尔所知，臣之乡人，臣所知也，愿陛下检校，为称职与否？若不称职，臣宜受其罪。”既检校，皆官得 二字《书钞》引有 其人，于是乃释允。旧服败坏，诏赐新衣。初被收，举家号哭，允新妇自云：“无忧，寻还。”作粟粥待之。须臾允至。 《类聚》四十八。《书钞》六十又一百四十四。《御览》八百五十九 </p>

  <p class="calibre5">孙秀降晋，武帝厚存宠之，妻以姨妹蒯氏，室家甚穆 《御览》引有此句 。蒯尝妒，乃骂秀为“貉子”；秀大不平之，遂出，不复入。蒯氏自悔责，请救于武帝。时大赦，群臣咸见，既出，帝独留秀，从容言曰：“天下旷荡，蒯夫人可得从其例不？”秀免冠谢，遂为夫妇如初。 《类聚》五十二又三十五。《御览》六百五十二 </p>

  <p class="calibre5">贾公闾女悦韩寿，问婢识否？一婢云：“是其故主。”女内怀存想，婢后往寿家说如此。寿乃令婢通己意，女大喜，遂与通 《御览》五百 。与韩寿通者乃是陈骞女 《世说·惑溺篇》注。 骞以韩寿为掾，每会，闻寿有异香气，是外国所贡，一著衣，历日不歇；骞计武帝唯赐己及贾充，他家理无此香；嫌寿与己女通，考问左右，婢具以实对，骞即以女妻寿 《御览》九百八十一 。未婚而女亡，寿因娶贾氏，故世因传贾充女。 《世说·惑溺篇》注。案：二说不同，盖前一说是世俗所传，后一说则郭氏论断也 </p>

  <p class="calibre5">王汝南少无婚处，自求郝普女 郝氏，襄城人，父匡，字仲时，一名普，洛阳太守 。司空以为痴 司空昶也 ，会无往婚对其音乐，便许之。 《御览》四百九十 </p>

  <p class="calibre5">王东海初过江 王丞，字安期，东海内史 ，登琅邪山叹曰：“我由来不愁，今日直欲愁。” 《类聚》三十五 太傅云：“当尔时形神俱往。” 《御览》四百六十九 </p>

  <p class="calibre5">王安期为东海太守，小吏盗池中鱼，纲纪推之，王曰：“与众共之，鱼何足吝。” 《御览》四百九十九 </p>

  <p class="calibre5">潘安仁，夏侯湛并有美容貌，尝同行，人谓之连璧。 《初学记》十九。《御览》三百八十 </p>

  <p class="calibre5">冀州刺史杨准二子，乔字国彦，髦字士彦，清平有识 一引误作杨淮字彦清 ，俱总角为成器。准与裴乐广友善，遣见之。谓准曰：“乔当及卿，髦小减也。”广谓准曰：“乔自及卿，髦尤精出。”准笑曰：“我二儿之优劣，乃裴乐之优劣。”论者皆许之。 《御览》四百九又四百四十四 </p>

  <p class="calibre5">王浑与妇钟氏共坐，见武子从庭前过，浑谓妇曰：“生儿如是，足慰人意。”妇笑曰：“若使新妇得配参军，生儿故可不翅如此。”参军是浑中弟，名沦，字太冲，为晋文王大将军，从征寿春，遇疾亡，时人惜焉。 《御览》三百九十一 </p>

  <p class="calibre5">王浑妻钟，生女甚贤明，令武子为妹择佳婿，而未有其人。兵家子有才，欲以妻之；独与母议：初不告，事定乃白。母曰：“诚是地也，自可贵，要当令我见之。”于是武子令此兵与群小杂处，使母微察之。母曰：“刑衣者汝可拔乎？”武子曰：“是。”母曰：“此才足以拔萃，然地寒，非长年不足展其才用；观其形骨，恐不可与婚。”数年，果死。 《御览》四百四十四 </p>

  <p class="calibre5">王武子，卫玠之舅也，语人曰：“昨与吾外甥并坐，炯然若明珠之在我侧，朗然来映人。”后卒，人谓之看杀。 《初学记》十九 </p>

  <p class="calibre5">孙子荆上品状，王武子时为大中正，谓：“访闻此人，非卿能拔。”自为之目 已上十八字依《御览》引补 曰：“天下英博，亮拔不群。” 《文选》任昉《齐竟陵文宣王行状》注。《御览》二百六十五又四百四十七 </p>

  <p class="calibre5">王夷甫雅尚玄远，又疾其妇贪，口未尝言钱。妇欲试之，夜令婢以钱绕床，不得待。夷甫晨起，见钱阂之，令婢举阿堵物。 《类聚》六十六 </p>

  <p class="calibre5">王夷甫妇，郭太宁女，才拙而性刚，聚敛无厌。夷甫患之 以上四句亦见《御览》四百九十二 ，而不能禁。时其乡人幽州刺史李阳，景都大侠，犹汉之楼护 护字君卿 ，郭氏甚惮之。夷甫骤谏之，乃云：“非但我言卿不可，李阳景亦谓不可。”郭氏乃为少损。 《御览》六百二十七 </p>

  <p class="calibre5">杜预拜镇南将军，朝士悉至，皆坐连榻；羊稚舒后至，曰：“杜元凯乃复以连榻坐客？”不坐而去。 《书钞》一百三十三。《御览》七百六 </p>

  <p class="calibre5">陆士衡初入洛，张公云：“宜诣刘真长。”于是二陆既往，刘尚在哀制，性嗜酒，礼毕，初无他言，唯问：“东吴有长柄壶卢 《齐民要术》十引此句作长柄瓠 ，卿得种不？”陆兄弟殊失望，乃云悔往。 《御览》三百八十九 </p>

  <p class="calibre5">陆士衡诣王武子，武子有数斛羊酪，指示陆机曰：“卿东吴何以敌此？”机曰：“千里莼羹，未下盐豉。” 《御览》八百六十一又八百五十八。《书钞》一百三十五 </p>

  <p class="calibre5">卢志于众中问陆士衡：“陆抗是卿何物？”答曰：“如卿于卢毓。”士龙失色，既出户，谓兄曰：“何至于此！彼或有不知。”士衡正色曰：“我祖父名播海内，宁有不知？”识者疑两陆优劣，谢安以此定之。 《御览》三百八十八 </p>

  <p class="calibre5">满奋字武秋，高平人，畏风。在武帝坐，北窗作琉璃扉，实密似疏；奋有难色，帝问之 一引作帝乃笑之 ，对曰：“臣若吴牛，见月而喘。” 《御览》一百八十八又八百九十九 </p>

  <p class="calibre5">刘道真 刘宝，字道真，高平人，安北将军 少时，渔钓而惫于草泽，善歌啸，闻之者无不留连。有一老妪，识其非常人；甚乐其歌啸，乃杀进之。道真食尽，了不谢 已上亦见《御览》三百九十二 。妪见其不饱，又进一，又食半，余半还之。后道真为吏部郎，妪儿为小令史，道真乃超用之。儿不知所由，问母而后知之；于是赍牛酒以诣道真。道真笑曰：“去去！无可复相报者。” 《类聚》九十四又十九。《六帖》六十二。《御览》二百十九 </p>

  <p class="calibre5">刘道真尝为徒，扶风王骏以五匹布赎之，既而用为从事中郎 《书钞》六十八 。当时以为美谈。 《御览》六百四十二又八百二十 </p>

  <p class="calibre5">周叔治为晋陵 汉字叔治，光禄大夫西平贞侯弟 ，周侯仲智送之 周侯，名，字伯仁，仲智名嵩，次弟也 ；叔治将别，泣涕不止，仲智恚之曰：“困人及妇人别，惟知啼。”便舍去。周侯独留，与饮酒言语，临别〔流〕涕，抚其背曰：“阿挐自爱。” 《御览》四百八十九 </p>

  <p class="calibre5">周伯仁道桓茂伦：“钦奇历落，可笑之人也。”或云是谢幼舆言。 《御览》四百四十七 </p>

  <p class="calibre5">将军王敦起事，丞相导率诸兄弟诣阙请罪；值周侯将入见，诸王甚有忧色。丞相呼周侯曰：“伯仁 二字《御览》引有 以百口赖卿。”周侯直过不应。苦相申救，既许，周大悦，饮酒。及出，诸王犹在门，又呼，</p>

  <p class="calibre5">不与言，顾左右曰：“今年 已上十三字《书钞》引止作一曰字，此依《御览》 杀诸贼奴，当取一金印如斗大系肘。” 《书钞》一百三十一。《御览》六百八十二 </p>

  <p class="calibre5">郗太尉晚节绝好谈论，既非所经，而甚矜之。 《书钞》九十八 </p>

  <p class="calibre5">王丞相性俭节，帐不甘果，盈溢不散，入春烂败 已上亦见《御览》九百六十四 ，都督白之，公令拾去，敕云：“不可使大郎知！”大郎名悦，字长豫。 案：二句是注。《御览》四百三十一 </p>

  <p class="calibre5">王丞相云：“雒下论以我比安期千里 王丞，字安期，阮瞻，字千里 ，我亦不推此二人，唯共推王太尉夷甫也。” 《御览》四百四十七 </p>

  <p class="calibre5">王丞相治扬州廨舍，案行而言：“我正为次道理此耳。”何次道少为王公所知重，故有此叹。 《御览》二百五十五 </p>

  <p class="calibre5">王丞相言：“刁元亮之察察 刁协字元亮 ，戴若思之岩岩 戴渊字若思 ，卞望之峰炬，并一见我而服也。” 《御览》四百四十七 </p>

  <p class="calibre5">王丞相拜司空，廷尉作两角髻，葛裙拄杖，临路边窥之；叹曰：“人言阿龙超 导小名赤龙 ，阿龙故自超。”不觉步至台门。 《御览》三百九十四 </p>

  <p class="calibre5">王公有幸妾姓雷，颇与政事，纳货；蔡公谓之雷尚书。 《御览》二百十二 </p>

  <p class="calibre5">庾公名位渐重，足倾王公；时庾亮在石头，王公在冶城，忽风起扬尘，王公以扇拂之曰：“元规尘污人。” 元规庾亮，字王公，王导也。《类聚》六。《六帖》三 </p>

  <p class="calibre5">王丞相未令不看事。 《书钞》三十六。案：文有讹捝 </p>

  <p class="calibre5">谢公在东山畜妓，简文曰：“安石必出与人同乐，亦何得不与人同忧。” 谢安石也。《书钞》一百十。《初学记》十五。《御览》五百六十八有注 </p>

  <p class="calibre5">人问谢太傅；“王子敬可与先辈谁比？”谢答曰：“阿敬近王刘之间。” 王修，刘真长。《御览》四百四十七 </p>

  <p class="calibre5">王子敬问谢公：“嘉宾何如道季？” 嘉宾郗超：小名庾龢，小名道季 答云：“道季诚抄撮清悟，嘉宾故自胜；桓公称云 桓温也 ：锵锵有文武。” 《御览》四百四十七 </p>

  <p class="calibre5">桓公问孔西阳：“安石何如文度？”孔思未答，反问公谓何如？答曰：“安石居然不可陵践。” 《御览》四百四十七 </p>

  <p class="calibre5">何次道 充字次道 尝诣王丞相，以尘尾礭床，呼何共坐，曰：“来来！ 二字《御览》引有 此是君坐。” 《御览》一引作此君子坐也。《书钞》一百三十四。《御览》三百九十二有注又七百三 </p>

  <p class="calibre5">王含为庐江 含字处宏，敦兄也 ，贪强狼藉。王敦欲护其兄，故于众坐中称：“家兄在郡，为政定善？庐江人咸称之。”时何充为主簿，在坐，正色曰：“充即庐江人，所闻异于此。”敦默然。傍人为之反侧，充神意自若。 《御览》四百九十二又四百二十八 </p>

  <p class="calibre5">刘真长云：“见何幼道饮酒，人倾家酿。” 何唯，字幼道也。《书钞》一百四十八 </p>

  <p class="calibre5">刘尹道桓温：须如反蝟毛，眼如紫石棱，自是孙仲谋一流人也。 《御览》三百六十八 </p>

  <p class="calibre5">琅邪诸葛亡名面病鼠瘘，刘真长视之，叹曰：“鼠乃复窟穴人面乎？” 《书钞》一百五十八。《御览》三百六十五 </p>

  <p class="calibre5">王右军道刘真长：“树云柯而不扶疏。” 《御览》四百四十七 </p>

  <p class="calibre5">许侍郎顾司空俱作王丞相从事，尝夜在丞相许戏，二人欢极。丞相便使入己帐中眠。顾至晓犹展转不得熟寐；许上床便大鼾。丞相语诸客曰：“此中亦难眠处耳。” 《御览》六百九十九又三百九十三 </p>

  <p class="calibre5">时有为王遵主簿，检校帐下，遵说语主簿：“欲与主簿周旋，无为知人几案间事。” 《书钞》六十九 </p>

  <p class="calibre5">海西时，朝堂犹暗，惟会稽王来，轩轩如朝霞之举。 《书钞》七十 </p>

  <p class="calibre5">初荧惑入太微，寻废海西；简文既登祚，复入太微。帝恶之，时郗超为中书郎，在直，引超入曰：“天命修短，故非所计，当无复近日事不？”超曰：“大司马方外固封疆，内镇社稷，必无若斯之虑。臣为陛下保之。”简文因诵庾仲初诗曰：“士痛朝危，臣哀主辱。”其声甚凄怆，郗受假还东，帝曰：“致意尊公 超父愔，字方回 ，家国之事，遂至于此，由身不能以道匡衡，思患豫防；愧叹之深，言何能譬。”因泣下。 《御览》四百六十九 </p>

  <p class="calibre5">简文云：“谢安南 名奉，字宏道 清泠如其弟 弟名躬，字宏远 ，学艺不如孔严。” 严字彭祖。《御览》四百四十七 </p>

  <p class="calibre5">晋抚军云：“何平叔巧累于理，嵇叔夜隽伤其道。” 《续谈助》四 </p>

  <p class="calibre5">佛经以为祛治神明，则圣可致。简文云：“不知便可登峰造极，然陶冶之功故不可。” 《续谈助》四 </p>

  <p class="calibre5">王长史求东阳 王濛字仲祖 ，抚军不肯用 晋太宗简文皇帝先为抚军大将军 。王后疾笃，临终，抚军哀叹曰：“吾将负仲祖！”于此乃命用之。长史曰：“人言会稽王痴，真痴也。” 会稽王，简文先封也。《御览》七百三十九又四百九十 </p>

  <p class="calibre5">王仲祖、谢仁祖同为王公掾，在坐，长史云：“谢仁祖能作异舞。”王公命为之 《书钞》一百七 ，谢便起舞，神意甚暇。王公熟视。谓诸客曰：“令人思王安丰。” 安丰，王戎封也。《御览》二百四十九 </p>

  <p class="calibre5">王仲祖酒酣起舞，刘真长曰：“阿奴今日不复减向子期。” 《书钞》一百七 </p>

  <p class="calibre5">王仲祖云：“真长知我，胜我自知。” 《御览》四百四十四 </p>

  <p class="calibre5">人有问王长史 王仲祖也 江群从兄弟者，王答云：“诸江皆能自生活。” 《御览》四百四十七 </p>

  <p class="calibre5">刘王共在南酣宴，谢镇西往尚书墓还，是葬后三日。诸人欲要之，真长云：“仁祖应来。”便遣要之，果即回驾；诸人迎之，把臂便下；裁得脱帻，酣宴半坐，乃觉未得脱衰。 《御览》五百四十七 </p>

  <p class="calibre5">王长史病已笃 王仲祖也 ，寝卧，灯下转尘尾而视之，叹曰：“如此人，曾不得满四十！”及亡，刘尹临殡，以犀柄尘尾著棺中 《御览》一引作以璧柄尘尾置柩中 ，因恸绝。 《御览》三百九十三又七百三。《书钞》一百三十四 </p>

  <p class="calibre5">范玄平 汪字玄平 在简文坐，谈欲屈，引王长史 王仲祖也 曰：“卿助我！” 三字《类聚》引有 王曰：“此非拔山之力所能救。” 《书钞》九十八。《类聚》五十五。《御览》六百十七 </p>

  <p class="calibre5">张凭举孝廉，出京，负其才气，谓必参时彦。欲诣刘真长，乡里及同举者咸共哂之。张遂径往诣刘，既前，处之下坐，通寒暑而已。真长方洗濯料事，神意不接，良久，张欲自发，而未有其请。顷之，王长史诸贤来诣，言各有隔而不通处，张忽遥于末坐判之，言约旨远，便足以畅彼我之怀。举坐皆惊，真长延之上坐。遂清言弥日，因留宿，遂复至晓。张退，刘曰：“卿且前去，我正尔往取卿，共诣抚军。” 抚军简文 张既还船，同侣笑之曰：“卿何许宿远？”张笑而不答。须臾，真长至，遣教觅张孝廉船，同侣惋愕。既同载，俱诣抚军。至门，刘前进，谓抚军曰：“下官今日为公得一太常博士妙选。”既前，抚军与之语，咨嗟称善，数日乃止，曰：“张凭劲粹 《御览》一引作勃窣 ，为理之窟。”即用为太常博士。 《御览》六百十七又二百二十九。《书钞》六十七。《类聚》四十六 </p>

  <p class="calibre5">许玄度在西州讲，韩王诸人并在坐。林公每欲小屈，孙兴公曰：“法师今日如著敝絮，在荆棘间行，触地挂碍。” 《书钞》九十八 </p>

  <p class="calibre5">梁国杨氏子，年九岁，甚聪慧，孔君平诣其父，父不在，乃呼儿出。为设果，有杨梅，孔指示儿曰：“此贵君家果。”儿应声答曰：“未闻孔雀是夫子家禽。” 《类聚》九十一又八十七。《六帖》二十又九十九。《御览》三百八十五又四百六十七又五百十八又九百二十四。案：《御览》四百六十四引作杨修，字德祖，孔君平作孔文举，《金楼子》又以为杨周七岁时事 </p>

  <p class="calibre5">孙安国 盛字安国 往殷中军许共语 殷名浩也 ，往反精苦，宾主无间。左右进食，冷而复暖者数四。彼我奋掷尘尾，毛悉堕落，满飡饭中。宾主遂至暮忘飱 《书钞》一百三十四。《御览》七百三 。殷方语孙卿曰：“公勿作强口马！我当并卿控。”孙亦曰：“卿勿作冗鼻牛，我当穿卿颊。” 《御览》三百九十 </p>

  <p class="calibre5">殷浩作扬州尹行 《御览》引作殷浩好作扬州刘君行 ，日小暮，便命左右取被幞；人问其故，答曰：“刺史严，不敢夜行。” 《类聚》七十。《御览》七百七 </p>

  <p class="calibre5">殷中军废后，恨简文曰：“上人著百尺楼上，担梯将去。” 《初学记》二十四 </p>

  <p class="calibre5">陶公自上流来 陶侃字士行也 ，赴苏峻之乱，含怒于庾公；庾公谓必戮己，进退无计。温公乃劝诣陶公：“卿但径拜，必无他，我为卿保之。”庾殊未了，而不得不往；乃从温言诣陶 已上六句见《御览》引 。至便拜，庾风姿雅润，陶见拜，不觉自起止之曰：“庾元规何缘拜陶士行。” 《书钞》八十五。《御览》五百四十二 </p>

  <p class="calibre5">庾公为护军，属桓廷尉为索一柱吏；桓后遇见徐宁而知之 宁字安期，东海人 ，致与庾公而称云：“是海内清士。” 《御览》四百二十六 </p>

  <p class="calibre5">世中称庾文康为丰年玉，庾稚恭为荒年谷。 《御览》四百四十七 </p>

  <p class="calibre5">庾道季云：“蔺相如虽千载死人，凛凛恒如有生气；曹蜍李志虽见在，厌厌如在九泉下。” 《类聚》二十二。《御览》四百四十七 </p>

  <p class="calibre5">毕茂世云：“一手持蟹螯，一手持杯，拍浮酒池中，可了一生哉！” 《御览》九百四十二 </p>

  <p class="calibre5">桓公 宣武也 年少至贫，尝樗蒲失数百斛米，齿既恶，意亦沮；自审不复振，乃请救于袁彦道。桓具以情告 已上《世说》注引作桓公樗蒲失数百斛米，求救于袁耽 ，袁在艰中，欣然无忤；便云：“大快 《御览》引有欣然句，次作便即俱去出门云 ，我不但拔卿，要为卿破之。我必作快齿，卿但快唤。” 已上四句《世说》注引作我必作采卿，但大唤 即脱其衰，共出门去。觉头上有巾帽，掷去，著小帽 已上五句《世说》注引有之 。既戏，袁形势呼咀 音恒咀相呼 慨牡 二字《御览》引有 ，掷必卢雉；二人齐叫，敌家震惧丧气，俄倾获数百万。 已上二句《世说》注引作故家顷刻失数百万也。《世说·任诞篇》注。《御览》七百五十四 </p>

  <p class="calibre5">桓大司马病笃 桓温字元子也 ，谢公省病 谢安字安石也 ，从东门入；桓遥瞩而叹曰：“吾门中不久复见如此客。” 《御览》四百五 </p>

  <p class="calibre5">卫晨为桓公长史，温公甚重之。每宴，率尔提酒脯以就卫相对也。 《书钞》一百四十四 </p>

  <p class="calibre5">孙兴公道曹辅佐云：“才如白地明光锦，裁为负版袴；非无文采，然酷无裁制。” 《书钞》一百二十九。《御览》六百九十五 </p>

  <p class="calibre5">祖士少道右军：“王家阿菟 菟，羲之小名吾菟 ，何缘复减处仲？”右军道祖士少：“风领毛骨，恐没世不复见如此人。”王子猷说：“世目士少为清迈，我家亦以为澈朗。” 《御览》四百四十七 </p>

  <p class="calibre5">承指辟王蓝田为掾，庾公问丞相：“蓝田何似？”王曰 《书钞》六十六 “真独简贵，不减父祖；然旷淡处故当不如尔。” 三句原捝，今依《世说·品藻</p>

  <p class="calibre5">篇》补 </p>

  <p class="calibre5">光禄王蕴指厅前擗曰：“我尝在下得残盘冷炙。” 《书钞》一百四十五。《御览》七百五十八引云王光禄曰：“正得残槃冷炙。” </p>

  <p class="calibre5">殷仲堪云：“三日不读《道德经》，便觉舌本间强。” 《类聚》十七。《御览》三百六十七 </p>

  <p class="calibre5">王佛大曰：“三日不饮酒，觉形神不复相和亲也。酒自引人入胜地耳。” 《书钞》一百四十八 </p>

  <p class="calibre5">谢万尝诣王恬，既至，坐少时，恬便入内。谢殊有喜色，谓必厚供待。良久 已上三句《类聚》引有 ，沐头散发而出；既亦不复坐，乃倨坐于胡床，在中庭晒发，神色傲上，了无惭怍相对 《类聚》引作了无酬对意 ，于是而退。 《书钞》一百三十五。《类聚》七十 </p>

  <p class="calibre5">谢哲字颖豫，陈郡人也，美风仪，举止蕴藉，而襟怀豁然，为士君子所重。 《御览》三百八十 </p>

  <p class="calibre5">萍之依水，犹卉植地，靡见其布，漠尔鳞被；物有常托，孰知所自。 《御览》一千。案：文是郭景纯萍赞，疑《御览》误题也 </p>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <h3 id="sigil_toc_id_12" class="calibre12">笑林</h3>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <p class="calibre5">鲁有执长竿入城门者，初竖执之，不可入，横执之，亦不可入，计无所出。俄有老父至，曰：“吾非圣人，但见事多矣。何不以锯中截而入。”遂依而截之。 《广记》二百六十二 </p>

  <p class="calibre5">齐人就赵人学瑟，因之先调，胶柱而归，三年不成一曲。齐人怪之，有从赵来者，问其意，乃知向人之愚。 《广记》二百六十二 </p>

  <p class="calibre5">楚人有担山鸡者，路人问曰：“何鸟也？”担者欺之曰：“凤皇也！”路人曰：“我闻有凤皇久矣，今真见之，汝卖之乎？”曰：“然！”乃酬千金，弗与；请加倍，乃与之。方将献楚王，经宿而鸟死。路人不遑惜其金，惟恨不得以献耳。国人传之，咸以为真凤而贵，宜欲献之，遂闻于楚王，王感其欲献己也，召而厚赐之，过买凤之值十倍矣。 《广记》四百六十一 </p>

  <p class="calibre5">楚人居贫，读《淮南》，方得“螳蜋伺蝉自鄣叶可以隐形”。遂于树下仰取叶。螳蜋执叶伺蝉，以摘之，叶落树下；树下先有落叶，不能复分别，扫取数斗归。一一以叶自鄣，问其妻曰：“汝见我不？”妻始时恒答言“见”，经日乃厌倦不堪，给云：“不见。”嘿然大喜，赍叶入市，对面取人物，吏遂缚诣县。县受辞，自说本末。官大笑，放而不治。 《御览》九百四十六 </p>

  <p class="calibre5">汉司徒崔烈辟上党鲍坚为掾，将谒见，自虑不过，问先到者仪，适有答曰：“随典仪口倡。”既谒，赞曰：“可拜。”坚亦曰：“可拜。”赞者曰：“就位。”坚亦曰：“就位”。因复著履上座，将离席，不知履所在，赞者曰：“履著脚。”坚亦曰：“履著脚。”也。 《御览》四百九十九 </p>

  <p class="calibre5">桓帝时，有人辞公府掾者，倩人作奏记文；人不能为作，因语曰：“梁国葛龚先善为记文，自可写用，不烦更作。”遂从人言写记文，不去葛龚名姓。府君大惊，不答而罢。故时人语曰：“作奏虽工，宜去葛龚。” 《御览》四百九十六。案：《后汉书·葛龚传》注云龚善为文奏，或有请龚奏以干人者，龚为作之，其人写之，忘自载其名，因并写龚名以进之，故时人为之语曰：“作奏虽工，宜去葛龚。”见《笑林》与《御览》，引异 </p>

  <p class="calibre5">某甲 《广记》引作魏人 夜暴疾，命门人钻火。其夜阴瞑，不得火，催之急 《广记》引作督迫颇急 ，门人忿然曰：“君责之亦大无道理！今暗如漆，何以不把火照我？我当得觅钻火具 《类聚》八十。《御览》八百六十九 ，然后易得耳。”孔文举闻之曰：“责人当以其方也。” 《广记》二百五十八 </p>

  <p class="calibre5">赵伯公 《类林》作翁 为人肥大，夏日醉卧，有数岁孙儿缘其肚上戏，因以李子八九枚内肶脐中。既醒，了不觉；数日后，乃知痛。李大烂，汁出，以为脐穴 《雕玉集》引作脓 ，惧死，乃命妻子，处分家事，泣谓家人曰：“我肠烂将死。”明日，李核出，寻问，乃知是孙儿所内李子也。 《御览》三百七十一又九百六十六。《雕玉集》十四。《类林杂说》十 </p>

  <p class="calibre5">伯翁妹肥于兄，嫁于王氏，嫌其太肥，遂诬云无女身，乃遣之。后更嫁李氏，乃得女身。方验前诬也。 《类林杂说》十 </p>

  <p class="calibre5">汉世有人年老无子，家富，性俭啬；恶衣蔬食，侵晨而起，侵夜而息；营理产业，聚敛无厌；而不敢自用。或人从之求丐者，不得已而入内取钱十，自堂而出，随步辄减，比至于外，才余半在，闭目以授乞者。寻复嘱云：“我倾家赡君，慎勿他说，复相效而来！”老人俄死，田宅没官，货财充于内帑矣。 《广记》一百六十五 </p>

  <p class="calibre5">姚彪与张温俱至武昌，遇吴兴沈珩于江渚守风，粮用尽，遣人从彪贷盐一百斛。彪性峻直，得书不答，方与温谈论。良久，敕左右：倒盐百斛著江水中。谓温曰：“明吾不惜，惜所与耳！” 《广记》一百六十五。《御览》八百六十五 </p>

  <p class="calibre5">沈珩弟峻，字叔山，有名誉，而性俭吝。张温使蜀，与峻别，峻入内良久，出语温曰：“向择一端布，欲以送卿，而无粗者。”温嘉其能显非 已上亦见《类聚》八十五，《御览》八百二十，《续谈助》四 。又尝经太湖岸上，使从者取盐水；已而恨多，敕令还减之。寻亦自愧曰：“此吾天性也！” 《广记》一百十五六 </p>

  <p class="calibre5">吴国胡邕，为人好色，娶妻张氏，怜之不舍。后卒，邕亦亡，家人便殡于后园中。三年取葬，见冢土化作二人；常见抱如卧时。人竞笑之。 《广记》三百八十九 </p>

  <p class="calibre5">平原陶丘氏，取勃海墨台氏女，女色甚美，才甚令，复相敬。已生一男而归，母丁氏，年老，进见女婿。女婿既归而遣妇。妇临去请罪！夫曰：“曩见夫人，年德以衰，非昔日比。亦恐新妇老后，必复如此！是以遣，实无他故。” 《御览》四百九十九 </p>

  <p class="calibre5">汉人有适吴，吴人设笋，问是何物？语曰：“竹也！”归煮其床篑而不熟，乃谓其妻曰：“吴人辘，欺我如此！” 《笋谱》下。《绀珠集》十一 </p>

  <p class="calibre5">吴人至京师，为设食者有酪酥，未知是何物也，强而食之，归吐遂至困顿。谓其子曰：“与伧人同死，亦无所恨；然汝故宜慎之。” 《类聚》七十二。《御览》八百五十八 </p>

  <p class="calibre5">南方人至京师者，人戒之曰：“汝得物，唯食，慎勿问其名也！”往诣主人，入门内，见马矢，便食之；觉恶臭，乃止步。进见败弃于路，因复嚼，殊不可咽。顾伴曰：“且止！人言不可皆信。”后诣贵官，为设 一引作馔 ，因见视曰：“汝是首物 一引作戒故昔物 ，且当勿食。” 《御览》六百九十八又八百五十一 </p>

  <p class="calibre5">太原人夜失火，出物，欲出铜，误出熨，便大惊怪。语其儿 三字《类聚》引有 曰：“异事！ 二字《类聚》引有 火未至，已被烧失脚。” 《书钞》一百三十五。《类聚》七十二。《御览》七百五十七 </p>

  <p class="calibre5">平原人有善治伛者，自云：“不善，人百一人耳。”有人曲度八尺，直度六尺，乃厚货求治。曰：“君且□。”欲上背踏之。伛者曰：“将杀我！”曰：“趣令君直，焉知死事。” 《续谈助》四 </p>

  <p class="calibre5">某甲为霸府佐，为人都不解。每至集会，有声乐之事，己辄豫焉；而耻不解，妓人奏曲，赞之，己亦学人仰赞和。同时人士令己作主人，并使唤妓客。妓客未集，召妓具问曲吹，一一疏著手巾箱下。先有药方，客既集，因问命曲，先取所疏者，误得药方，便言是疏方，有附子三分当归四分。己云：“且作附子当归以送客。”合座绝倒。 《御览》五百六十八 </p>

  <p class="calibre5">有人吊丧，并欲赍物助之，问人：“可与何等物？”人答曰：“钱布谷帛，任卿所有尔！”因赍一斛豆置孝子前，谓曰：“无可有，以一斛大豆 已上十四字据《广记》引补 相助。”孝子哭唤奈何，己以为问豆，答曰：“可作饭！”孝子复哭唤穷己曰： 《广记》引作孝子哭孤穷奈何，曰：“造豉。”孝子更哭孤穷曰 “适有便穷，自当更送一斛。” 《类聚》八十五。《广记》二百六十二 </p>

  <p class="calibre5">人有和羹者，以杓尝之，少盐，便益之。后复尝之向杓中者，故云：“盐不足。”如此数益升许，盐故不咸，因以为怪。 《御览》八百六十一 </p>

  <p class="calibre5">甲买肉过都，入厕，挂肉著外。乙偷之，未得去，甲出觅肉，因诈便口衔肉云：“挂著门外，何得不失？若如我衔肉著口，岂有失理。” 《御览》八百六十二。《书钞》一百四十五 </p>

  <p class="calibre5">有甲欲谒见邑宰，问左右曰：“令何所好？”或语曰：“好《公羊传》。”后入见，令问：“君读何书？”答曰：“惟业《公羊传》。”试问：“谁杀陈他者？”甲良久对曰：“平生实不杀陈他。”令察谬误，因复戏之曰：“君不杀陈他，请是谁杀？”于是大怖，徒跣走出。人问其故，乃大语曰：“见明府，便以死事见访，后直不敢复来，遇赦当出耳。” 《广记》二百六十 </p>

  <p class="calibre5">甲父母在，出学三年而归，舅氏问其学何得，并序别父久。乃答曰：“渭阳之思，过于秦康。”既而父数之：“尔学奚益？”答曰：“少失过庭之训，故学无益。” 《广记》二百六十二 </p>

  <p class="calibre5">甲与乙斗争，甲啮下乙鼻。官吏欲断之，甲称乙自啮落。吏曰：“夫人鼻高耳口低，岂能就啮之乎？”甲曰：“他踏床子就啮之。” 《广记》二百六十二 </p>

  <p class="calibre5">伧人欲相共吊丧，各不知仪。一人言粗习，谓同伴曰：“汝随我举止。”既至丧所，旧习者在前，伏席上，余者一一相髠于背；而为首者以足触詈曰：“痴物！”诸人亦为仪当尔，各以足相踏曰：“痴物！”最后者近孝子。亦踏孝子而曰：“痴物！” 《广记》二百六十二 </p>

  <p class="calibre5">有痴婿，妇翁死，妇教以行吊礼。于路值水，乃脱袜而渡，惟遗一袜。又睹林中鸠鸣云：“鸪鸪！”而私诵之，都忘吊礼。及至，乃以有袜一足立，而缩其跣者，但云：“鸪鸪！”孝子皆笑。又曰：“莫笑莫笑！如拾得袜，即还我。” 《广记》二百六十二 </p>

  <p class="calibre5">有人常食蔬茹，忽食羊肉，梦五藏神曰：“羊踏破菜园！” 《绀珠集》十三 </p>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <h3 id="sigil_toc_id_13" class="calibre12">俗说</h3>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <p class="calibre5">有人指周伯仁腹曰：“此中何有？”答曰：“此中洪洞，容卿等数百人。” 《御览》三百七十一 </p>

  <p class="calibre5">阮光禄大儿丧，哀过，遂得失心病 《类聚》二十四 。服除后，经年病瘳。 《御览》七百四十一 </p>

  <p class="calibre5">谢安小儿时便有名誉，流闻远国。慕容垂 《御览》引作廆，注云一作慕容垂也 饷谢白狼眊一双，谢时年十三。 《书钞》一百二十。《御览》三百四十一 </p>

  <p class="calibre5">谢万作吴兴郡，其兄安时随至郡中。万眠常晏起，安清朝便往床前，叩屏风呼万起。 《御览》七百一 </p>

  <p class="calibre5">谢万与太傅共诣简文 此句依《书钞》引 ，万来，无衣帻可前，简文曰：“但前，不须衣帻。”即呼使入。万著白纶巾，鹤氅裘履，板而前。既见共谈，移日方去 二字《书钞》引有 。大器之。 《御览》四百七十五。《书钞》九十八 </p>

  <p class="calibre5">刘真长少时居丹徒，家至贫，织芒履以养母 《御览》四百五十八 。剧方回数出南射堂射，刘往市卖履，路经射堂边过。人无不看射，刘过，初不回顾。方回异之，遣问信，答曰：“老母朝来未得食，至市货履，不得展诣。”后过，剧呼之使来，与共语，觉其佳。 《御览》六百九十八。《书钞》一百三十六 </p>

  <p class="calibre5">晋哀帝王皇后又有一紫磨金指环，至小，可第五指著。 《书钞》一百三十六。《初学记》十 </p>

  <p class="calibre5">晋简文集诸谈士夜坐，每自设粥。 《书钞》一百四十四 </p>

  <p class="calibre5">释道安生便左臂上一肉，广一寸许，著臂如钏，将可上下。时人谓之印手菩萨。 《御览》三百六十九 </p>

  <p class="calibre5">谢仁祖年少时，喜著刺文袴，出郊郭外。其叔父诮责之，仁祖于是自改，遂为名流。 《御览》六百九十五。《书钞》一百二十九引至郊，郭文作水 </p>

  <p class="calibre5">谢仁祖妾阿妃，有国色，甚善吹笛。谢死，阿妃誓不嫁。郗昙时为北中郎，设权计，遂得阿妃为妾。阿妃终身不与昙言。 《类聚》四十四 </p>

  <p class="calibre5">王子敬学王夷甫呼钱为“阿堵”。后既诏出赴谢公主簿，过会下，与掷散。当其夕，手自抱钱，钱竟。明日已后云：“何至须阿堵物？” 《御览》八百四十九 </p>

  <p class="calibre5">殷仲堪在都，尝往看棋，□从瓦官寺前宅上，于是袁羌与人共在窗下围棋。仲堪在里问袁《易》义，袁应答如流，围棋不辍。袁意傲然，殊有余地；殷撰辞致难，每有往复。 《类聚》七十四 </p>

  <p class="calibre5">顾虎头为人画扇，作嵇阮，都不点眼睛，便送还扇主，曰 《御览》一引作扇主问之，顾答曰 ：“点眼睛便欲能语！” 《御览》一引作那可点睛，点睛便语。《书钞》一百三十四。《御览》七百五十又七百二 </p>

  <p class="calibre5">桓大司马在江陵，每欢宴，恶桓瑊答为嘲弄；司马每嗔瑊时，使就兄索食。 《书钞》一百四十三。《御览》八百四十九引云：桓瑊性啖犬，大司马每嗔瑊时从兄索食 </p>

  <p class="calibre5">桓温平蜀，以李势女为妾。南郡主甚妒 《类聚》三十五 ，不即知之。后知，乃拔刃往李所，因欲斫之。见李在窗梳头，姿貌端丽，徐徐结发，敛手向主，神色闲正，辞甚凄惋。主于是掷刀，前抱之曰：“阿子！我见汝亦怜，何况老奴？”遂善之。 不即知至此已上并依《世说·贤媛篇》注引《妒记》补 </p>

  <p class="calibre5">桓灵宝在南州时，自讲《庄子》七篇，一日更说。 《书钞》九十八 </p>

  <p class="calibre5">桓玄作诗思不来，辄作鼓吹，既而思得云：“鸣鹤 《御览》引作鹄 响长阜。”叹曰：“鼓吹固自来人思。” 《书钞》一百三十。《类聚》六十八。《御览》五百六十七 </p>

  <p class="calibre5">桓玄在南州，妾当产，畏风，应须帐，桓曰：“不须作帐，可以夫人故帐与之。” 《御览》六百九十九 </p>

  <p class="calibre5">桓宣城丧后，家至贫，孔夫人疾患，须羊解神，不能得。桓温以弟买得质羊，羊主家富，谓桓言：“仆乃不须买得郎为质，但郎家贫，幸可为郎养买得郎耳！”车骑冲也。后江州出射堂射，羊主东边看，车骑犹识之，呼来问：“公识我否？”答云：“不识。”桓公曰：“我是昔日买得郎也。” 《御览》四百三十二 </p>

  <p class="calibre5">桓石虎是桓征西儿，未被举时，西出猎，石虎亦从猎围中射虎，虎被数箭，伏在地。诸将谓石虎曰：“恶郎能拔虎箭不？”石虎小名恶子，答曰：“可拔耳！”恶子于是径至虎边，便拔得箭；虎跳越，恶子亦跳，跳乃高虎跳。虎还伏，恶子持箭便还。 《御览》八百九十二 </p>

  <p class="calibre5">桓豹奴善乘骑，亦有极快马。有一诸葛郎，自云能走与马等。桓车骑以百匹布置埒，令豹奴乘，与诸葛竞走，先至者得布。便俱走，诸葛恒与马齐；欲至埒头，去布三尺许，诸葛一透坐布上，遂得之。 《类聚》八十五。《御览》三百九十四又八百二十 </p>

  <p class="calibre5">桓豹奴病劳，冷，无毡可卧，桓车骑自撤己眠毡与之。 《书钞》一百三十四。《御览》七百八 </p>

  <p class="calibre5">王僧敬神明俊彻，为一时之标。桓玄时集聚宾客，莫有出其右者。王在坐，都不复觉有余人；坐无王，便觉殷仲文，谢益寿为佳。</p>

  <p class="calibre5">王僧敬兄弟列坐斋中，见之若神；小人从户前过，皆肃然毛竖。 《御览》三百九十三 </p>

  <p class="calibre5">桓玄取羊欣为征西行军参军。玄爱书，呼欣就坐，乃遣信呼顾长康，与共论书至夜，良久乃罢。 《御览》七百四十七 </p>

  <p class="calibre5">谢仁祖 《书钞》一引作景仁 为豫州主簿，在桓温 《书钞》引作桓玄 阁下。桓闻其善筝，使呼之；既至，取筝与弹；谢即理弦抚筝，因而歌《秋风》，意气殊异。桓以此知之，取谢引诣府。 《书钞》一百十又七十三。《类聚》一百六十五又五百七十六 </p>

  <p class="calibre5">桓玄宠丁期 《御览》引作丁牛期 ；朝贤论事，宾客聚集，恒在背后坐 三句《御览》引无 ；食毕，便回盘与之 已上亦见《御览》七百五十八 。期虽被宠，而谨约不敢为非。玄临死之日，期乃以身捍刃。 《类聚》三十三 </p>

  <p class="calibre5">宋祎是石崇妓绿珠弟，有国色，善吹笛 亦见《书钞》一百十 。后入晋明帝宫 已上亦见《类聚》十八 ，帝疾患危笃，群臣进谏，请出宋祎。时朝贤悉见帝曰：“卿诸人谁欲得者？”众人无言，阮遥集时为吏部尚书，对曰：“愿以赐臣！”即与之。 《类聚》四十四。《御览》三百八十一又五百六十八 </p>

  <p class="calibre5">宋祎死后，葬在金城南山，对琅琊郡门。袁山松为琅琊太守，每醉，辄乘舆上宋祎冢，作《行路难》歌。 《御览》五百九十七 </p>

  <p class="calibre5">王东亭尝之吴郡，就汰公宿别，汰公设豆藿糜，自啖一大瓯，东亭有难色，汰公强进半瓯 《御览》八百五十九 。须臾，东亭行帐，果炙毕备。 《书钞》一百四十三 </p>

  <p class="calibre5">王孝伯起事，王东亭殊忧惧。时住在募士桥下，持药酒，置左侧；语其所念小人俞翼，令在门前：“若见人骑傧从来，汝便可取酒药与我。”俄有行人乘马过，翼便进酒，王语翼：“汝更看，定非官人！”王语翼：“汝几杀我！” 《御览》四百六十九 </p>

  <p class="calibre5">陶夔为王孝伯参军，三日曲水集，陶在前行坐，有一参军督护在坐。陶于坐作诗，随得三五句，后坐参军督护随写取。诗成，陶犹更思补缀，后坐写其诗者先呈，陶诗经日方呈。王怪，收陶参军，乃复写人诗？陶愧愕不知所以。王后知陶非滥，遂弹去写诗者。 《御览》二百四十九 </p>

  <p class="calibre5">王庆孙为襄阳都督，后之镇，尔时沔中蛮盛，断道，缚得王去。将还家，语王云：“汝是贵人，试作贵人行看。”驱逼不得已，王便行。蛮以其贵人，不堪苦使，令与妇人共碓下舂。 《御览》八百二十九引《俗记》 </p>

  <p class="calibre5">有人诣谢益寿云：“向在刘丹阳坐，见一客殊毛。”谢曰：“正是我家阿瞻！”瞻多须，故云耳。 《御览》三百七十四 </p>

  <p class="calibre5">郗僧游青溪中，泛到一曲之处，辄作诗一篇。谢益寿见诗笑曰：“青溪之曲，复何穷尽？” 《御览》六十七引作青溪中曲复何可穷。《类聚》九。王楙《野客丛书》二十九引泛到作泛舟，曲下无之字，诗一篇作一篇诗，见诗笑曰作见其诗而叹曰，无穷字 </p>

  <p class="calibre5">王高丽年十四五时，四月八日在彭城佛寺中，谢混见而以槟榔赠之。执王手，谓曰：“王郎，谢叔源可与周旋否？” 《御览》九百七十一引《风俗记》 </p>

  <p class="calibre5">殷伯仁 《书钞》引作伯弟 为何无忌参军，在浔阳与何共樗蒲，得何百万便住，何守语求决，不听 三句《书钞》引无 。何大怒，骂殷曰：“戆子敢尔！取节来。”殷犹傲然，谓何曰：“朝廷授将军三千羸兵狗头节”以威蛮獠 已上《书钞》一百三十亦引狗头节作杓竦节 ，乃复拟议国士，异事！”何便令百人收殷付狱中。殷啸歌自若，经一日，遂恚死。 《御览》六百八十一又七百五十四 </p>

  <p class="calibre5">羊元保作吏部郎，被召见，后有传诏来；始入门，其儿灵孙年十许岁，见传诏，语其父曰：“儿知也，正当围棋耳！” 《御览》七百五十三 </p>

  <p class="calibre5">司马郎君时贵，好作妓堂，然香烟熏之，屋为之黑。 《书钞》一百十一 </p>

  <p class="calibre5">徐干木年少时，尝梦乌从天上飞 四字《御览》引有 ，衔伞树其庭中，如此三过衔来，作恶声而去。徐后果得三伞，遂以恶终。 《书钞》一百三十四。《御览》七百二 </p>

  <p class="calibre5">毛泰买一玉窪，八十八分。 《御览》七百五十九 </p>

  <p class="calibre5">荀介子为荆州刺史，荀妇大妒，恒在介子斋中，客来便闭屏风。有桓客者，时为中兵参军，来诣荀谘事；论事已讫，为复作余语。桓时年少，殊有姿容。荀妇在屏风里，便语桓云：“桓参军，君知作人不？论事已讫，何以不去？”桓狼狈便走。 《御览》七百一 </p>

  <p class="calibre5">车武子妇大妒，夜恒出掩袭车，车后呼其妇兄颜熙夜宿共眠，取一绛裙挂著屏风上。其妇果来！拔刀径上床发，欲刃床上人。定看乃是其兄，于是惭羞而退。 《御览》六百九十六 </p>

  <p class="calibre5">张敷 《御览》讹邀，今依《类聚》 从彭城还，请假当归东，傅亮时为宋台侍中，下舫中与张别。张不起，授两手著舫户外，傅遂不执其手，熟视张面曰：“楂故 《类聚》引有故字 是梨中之不臧者！”便去。 《御览》六百三十四。《类聚》二十九 </p>

  <p class="calibre5">傅亮北征，在黄河中，垂至洛，遥见嵩高山，于时同从客在坐问傅曰：“潘安仁《怀旧赋》云‘前瞻太室，傍眺嵩丘’，嵩丘太室是一山，何以言傍眺？”傅曰：“有嵩丘山，去太室七十里，此是书写误耳。” 《类聚》七 </p>

  <p class="calibre5">何承天颜延年俱为郎，何问颜曰：“藿囊是何物？”颜答曰：“此当复何解邪，藿囊将是卿？” 言腹中无所有，纯是藿，此是世俗相调之辞也，《御览》七百四 </p>

  <p class="calibre5">江夷为右仆射，主上欲用其领詹事，语王准：“卿可觅比例。”准对曰：“臣当出外寻访。”准后见，主上问：“近所道事，卿已得例未？”准曰：“谢琰右仆射领詹事，琰即谢公之子，恐夷非其例。”事遂不行。 《类聚》四十九。《御览》二百四十五 </p>

  <p class="calibre5">谢仆射陶太常诣吴领军，坐久，吴留客作食。日已申，使婢卖狗供客。比得一顿食，殆无复气力可语。 《御览》四百五又四百八十五 </p>

  <p class="calibre5">刘柳为仆射，傅迪为左丞，傅大读书，而不可解其义 已上二句亦见《书钞》九十八 ；刘唯读老庄而已。傅道刘云：“止读十二卷，何足本人？”刘道傅云：“读书虽多而无所解，可谓书簏！” 《御览》六百十六 </p>

  <p class="calibre5">京下刘光禄养好鹅，刘后军从京还镇寻阳，以一只鹅为后军别；纯苍色，颈长四尺许，头似龙。此一只鹅，可堪五万，自后不复见有此类。 《御览》九百十九引《俗记》 </p>

  <p class="calibre5">齐沈僧照别名法朗，攸之之孙也。记人吉凶，颇有应验。尝校猎中道而还，左右问何故？答曰：“国家有边事，须还处分。”问：“何以知之？”曰：“向闻南山虎啸知耳。”俄而使至。 《御览》 </p>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  <h3 id="sigil_toc_id_14" class="calibre12">小说</h3>

  <p class="calibre5"><span class="calibre11"><br class="calibre2"/></span></p>

  <p class="calibre5"><span class="calibre11"><br class="calibre2"/></span></p>

  <p class="calibre5"><span class="calibre11">齐鬲城 《广记》引作南城，《绀珠集》作历城 东有蒲台，秦始皇所顿处。时始皇在台下，萦蒲以系马，至今蒲生犹萦，俗谓之“始皇蒲” 已上亦见《广记》四百八。《绀珠集》引无末句 。始皇作石桥，欲过海观日出处，时有神人能驱石下海，石去不速，神人辄鞭之，皆流血，至今悉赤 《绀珠集》引作神人鞭之流血，石皆赤色 。阳城山上石皆起立东倾，如相随状 已上亦见《绀珠集》二，末作有趋赴之状 ，至今犹尔。秦皇于海中作石桥，或云：“非人功所建，海神为之竖柱。”始皇感其惠，乃通敬于神，求与相见。神云：“我形丑，约莫图我形，当与帝会。”始皇乃从石桥入海三十里，与神人相见。左右巧者潜以脚画神形，神怒曰：“速去！”即转马，前脚犹立，后脚随崩，仅得登岸。 出《三齐要略》原本。《说郛》二十五 </span><br class="calibre2"/></p>

  <p class="calibre5">秦始皇时，长人十二，见于临洮，皆夷服，于是铸铜为十二枚以写之。盖汉十二帝之瑞也。 《广记》一百三十五 </p>

  <p class="calibre5">荥阳板渚津原上有厄井，父老云：汉高祖曾避项羽于此井也，为双鸠所救。故俗语云：“汉祖避时难，隐身厄井间；双鸠集其上，谁知下有人？”汉朝每正旦辄放双鸠。或起于此。 《说郛》二十五。《广记》一百三十五 </p>

  <p class="calibre5">汉高祖手敕太子云：“吾遭乱世，当秦禁学问，生不读书，又不自喜，谓读书无所益。洎践阼以来，时□□书，乃使人知之者作之，追思昔所行多不是。”又云：“尧舜不以天下与子，而与他人，此非为不惜天下，但子不中立耳！人有好牛马，尚惜，况天下邪？吾以汝是元子，早有立意，兼群臣咸称，如有汝友“四皓”，吾所不能致，而为汝来，自为汝大事也。今定汝为嗣。”又云：“吾生不学书，但读书问字而遂知耳，以此故不大工，然亦足自解。今视汝书，犹不如吾，汝可勤学习！每上疏宜自书，勿使吏人也。”又云：“汝见萧曹张陈诸公侯，吾同时人，倍年于汝者，皆拜，并语汝诸弟。”又云：“吾得疾遂困，以如意母子相累，其余诸子皆足自立，哀此儿犹小也。” 出《汉书》《高祖手敕》。《说郛》二十五 </p>

  <p class="calibre5">高祖初入咸阳宫，周行府库，金玉珍宝，不可称言。其尤惊异者：有青玉九枝灯，高七尺五寸，下作盘龙，以口衔灯，灯然则鳞皆动，烂炳若列星而盈室。复铸铜人十二枚，坐，皆高三尺，列于筵上，琴瑟笙竽，各有所执，皆点缀华彩，俨若生人。筵下有二铜管，上口高数尺，出筵后，其一管空，一管有绳大如指，一人吹管，一人约绳，则琴瑟笙竽等皆作，与真乐不殊。有琴长六尺，安十三，弦二十六徽，用七宝饰之，铭曰：“璠玙之乐。” 《绀珠集》二引此二句 玉笛长二尺三寸，六孔，吹之则见车马山林，隐嶙相次，吹息则不复见，铭曰“昭华之管”。有方镜广四尺，高五尺九寸，表里有明，直来照之，影则倒见，以手掩心而照之，则知病之所在，见肠胃五藏，历然无碍，又女子有邪心，则胆张心动。始皇常以照宫人，胆张心动者则杀之。高祖悉封闭以待项羽，羽并将以东，后不知所在。 《说郛》二十五。出《西京杂记》上 </p>

  <p class="calibre5">文帝自代还，有良马九匹：一名“浮云”，一名“赤电”，一名“绝群”，一名“逸骠”，一名“飞燕”，一名“绿”，一名“龙子”，一名“麟驹”，一名“绝尘”，号九骏。有求宣能御马，代王号为王良，俱还代邸。 出《西京杂记》。《说郛》二十五 </p>

  <p class="calibre5">汉武帝尝微行，造主人家，家有婢国色，帝悦之，仍留宿，夜与主婢卧。有一书生，亦寄宿，善天文，忽见客星将掩帝座甚逼，书生大惊，连呼咄咄，不觉声高；仍入，见一男子持刀将欲入，闻书生声急谓为己故，遂缩走去，客星应时而退。如是者数遍。帝闻其声异而问之，生具说所见，帝乃悟曰：“此人必婢婿，将欲肆其凶恶于朕。”仍召集□门羽林，语主人曰：“朕天子也。”于是禽拿问之，服而诛。后帝叹曰：“斯盖天启书生于扶佑朕躬。”乃厚赐书生。 出《幽冥录》。《说郛》二十五 </p>

  <p class="calibre5">武帝时，长安巧手丁缓 案：出《西京杂记》上。今本作丁谖 者，为恒满镫，七龙五凤，杂以芙蓉莲藕之奇。又作卧褥香炉，一名被中香炉，本出房风，其法后绝，至缓始更为之，机环运转四周，而炉体常平，可致之被褥，故以为名。又作九层博山香炉，镂为奇禽怪兽，穷诸灵异，皆能自然转动。又作七轮扇轮，大皆径尺，相连续，一人运之，则满堂皆寒战焉。 《说郛》二十五 </p>

  <p class="calibre5">孙氏《瑞应图》云：“神鼎者，文质精也。知吉凶，知存亡，能轻能重，能息能行，不灼自沸，不汲自满，中生五味。王者兴则出，衰则去。”《说苑》云：“孝武时，汾阴人得宝鼎，献之甘泉宫。群臣毕贺，上寿曰：‘陛下得周鼎。’侍中吾丘寿王曰：‘非周鼎。’上召问之，有说则生，无说则死。寿王对曰：‘周德者始于天授，成于文武，显于周公；德泽上畅于天，下漏于三泉，上天报应，鼎为周出。今汉继周，德□显行，六合和同，至陛下之身而逾盛，天瑞并至。昔秦始皇亲求鼎于彭城而不得，天昭有德，神宝自至。此天所以遗汉，乃汉鼎，非周鼎也。’上曰：‘善。’”魏文帝《典论》亦云：“墨子曰：昔夏后启使飞廉折金，以精神于昆吾，使翁乙灼自若之龟。鼎成，四足而方，不灼自烹，不举自灭，不迁自行。”《拾遗录》云：“周末大乱，九鼎飞入天池。”《末世书论》云：“入泗水。”声转谬焉。 《广记》二百二十九 </p>

  <p class="calibre5">汉武帝过李夫人，就取玉簪检头。自此宫人检头，皆用玉簪，玉倍贵焉 《西京杂记》上有之无末二句 。又以象牙为篦，赐李夫人。 《广记》二百二十九 </p>

  <p class="calibre5">汉武以杂宝妆床屏帐等，设于桂宫，谓之“四宝宫”。 《绀珠集》二。《海录碎事》七引作谓四宝宫也 </p>

  <p class="calibre5">成帝设云帐、云幄、云幕于甘泉宫紫殿，谓之“三云殿”。 出《西京杂记》上。《说郛》二十五。《绀珠集》二 </p>

  <p class="calibre5">汉成帝好蹙鞠，群臣以蹙鞠劳体，非尊者所宜。帝曰：“朕好之，可择似而不劳者奏之。”刘向奏弹棋以献，上悦，赐之青羔裘、紫丝履，服以朝觐 《广记》二百二十八。《广记》所引一事出《西京杂记》上，刘向原作家君 。或言始于魏文帝时，宫中妆奁之戏，帝为之特妙，能用手巾角拂之。有人自言能，令试之，以葛巾低头拂之，更妙于帝。 《绀珠集》二 </p>

  <p class="calibre5">魏武少时，常与袁绍好为游侠。观人新婚。因潜入主人园中，夜叫呼云：“有偷儿至。”庐中人皆出观，帝乃抽刃劫新妇，与绍还出，失道，坠枳棘中，绍不能动，帝复大呼：“偷儿今在此！”绍惶迫，自掷出，俱免。魏武又尝云：“人欲危己，己辄心动。”因语所亲小人云：“汝怀刃密来，我心必动，便戮汝，汝但勿言，当后相报。”侍者信焉。遂斩之。谋逆者挫气矣。又袁绍年少时，曾夜遣人以剑掷魏武，少下，不著；帝揆其后来必高，因帖席卧床上，剑果高。魏武又云：“我眠中不可妄近，近辄斫人，亦不自觉，左右宜慎之！”后乃佯冻，所幸小人窃以被覆之，因便斫杀。自尔莫敢近之。 《广记》一百九十 </p>

  <p class="calibre5">魏武将见匈奴使，以形陋，不足怀远国，使崔季珪代当之，自捉刀立床头。事毕，令间谍问曰：“魏王何如？”使曰：“魏王雅望非常，然床头捉刀人乃英雄也。”王闻之，驰杀此使。 《广记》一百六十九 </p>

  <p class="calibre5">晋咸康中，有士人周谓者，死而复生。言天帝召见，引升殿，仰视帝，面方一尺，问左右曰：“是古张天帝邪？”答云：“上古天帝，久已圣去，此近曹明帝也。” 《绀珠集》二 </p>

  <p class="calibre5">晋明帝为太子时，闻元帝沐，上启云 《续谈助》引作晋明帝启元帝 ：“臣绍言：伏蒙吉日沐头，老寿多谊，谨拜贺表。”答云：“春正月沐头，至今大垢臭，故力沐耳！得启知汝孝爱，当如今言，父子享禄长生也。”又启云 《绀珠集》引无臣绍言至此 ：“沐伏久劳极，不审尊体何如？”答云：“去垢甚佳，劳不极 《绀珠集》引作身不劳 也。” 出《晋敕》。《续谈助》四注云：此卷并秦汉晋宋诸帝。《绀珠集》二 </p>

  <p class="calibre5">凌云台上，楼观极盛。初造时，先秤众材，俾轻重相称，乃结构；故虽高而随风动摇，终不坏。明帝登而惧其倾侧，命以大木扶之。未几颓坏。 《绀珠集》二 </p>

  <p class="calibre5">晋成帝时，庾后临朝，南顿王宗为禁旅官，典管籥。诸庾数密表疏宗，宗骂言云：“是汝家门阁邪？”诸庾甚忿之，托党苏峻诛之。后帝问左右：“见宗室有白头老翁何在？”答：“同苏峻已诛。”帝闻之流涕。后颇知其事。每见诸庾道：“枉死。”帝尝在后前，乃曰：“阿舅何谓云人作贼，辄杀之？人忽言阿舅作贼，当复云何？”庾后以牙尺打帝头 《纪闻》引有头字 ，云：“儿何以作尔形语？”帝无言，唯大张目，熟视诸庾，诸庾甚惧。 出《杂语》。《续谈助》四。《困学纪闻》十三 </p>

  <p class="calibre5">宣帝 案：疑是宣武之误 问真长：“会王如何？”刘惔答：“欲造微。”桓曰：“何如卿？”曰：“殆无异。”桓温乃喟然曰：“时无许郭，人人自以为稷契。” 出《杂记》。《续谈助》四 </p>

  <p class="calibre5">简文在殿上行，右军与孙兴公在后，右军指谓孙曰：“此是啖名客。”简文闻之，顾曰：“天下自有利齿儿。”后王光禄作会稽，谢车骑出曲阿视之，孝伯时罢秘书丞，在坐，因视孝伯曰：“王丞齿似不钝。”王曰：“不钝颇有验。”</p>

  <p class="calibre5">简文集诸谈士，以致后客前客，夜坐每设白粥，唯然灯，灯暗，辄更益炷。 出《世说》。《续谈助》四 </p>

  <p class="calibre5">佛经以为祛治神明，则圣可致。简文云：“不知便可登峰造极不？然陶冶之功，故不可经。” 出《郭子》。《续谈助》四 </p>

  <p class="calibre5">简文帝为抚军，所坐床上尘，不令左右拂，见鼠行之迹为佳。参军见鼠白日行，以手板打杀之，意不悦。门下起弹，辞曰：“鼠被害，尚不能忘怀；今复以鼠损人，无乃不可乎？” 出《语林》。《续谈助》四 </p>

  <p class="calibre5">晋孝武帝即位时，年十三四 《续谈助》引作晋孝武年十三四时 ，冬天昼日不著复衣，但著单裙衫五六重，夜则累茵褥。谢公云：“体宜有常，陛下昼过冷，夜过热，非摄养之术。”帝曰：“夜静故也。” 二字《御览》引有 谢公叹曰：“上理不减先帝。” 出《世说》。《续谈助》四。《御览》二十七 </p>

  <p class="calibre5">孝武未尝见驴，谢太傅问曰：“陛下想其形，当何所似？”孝武掩口笑云：“正当似猪。” 出《世说》。《续谈助》四 </p>

  <p class="calibre5">武帝尝于殿北窗下清暑，忽见一人，著白□黄练单衣，举身沾湿，自称是华林园中池水神，名淋涔君，语帝：“若能见待，必当相佑。”帝时饮已醉，便取常佩刀掷之，刃空过无碍。神忿曰：“已不能佳士见接，乃至于此，当知之。”居少时而帝暴崩。 出《幽明录》。《续谈助》四 </p>

  <p class="calibre5">宋国初建，参军高纂启云：“欲量作东西堂床六尺五寸，并用银度钉，未敢专辄。”宋武手答云：“床不须局脚，直脚自足，钉不烦银渡，铁钉而已。” 出《宋武手敕》《续谈助》四 </p>

  <p class="calibre5">郑鲜之、王智、傅亮启宋武云：“伏承明旦见南蛮，明是四废日；来月朔好，不审可从群情迁来月不？”宋武手答云 《绀珠集》引仅作答云 ：“劳足下勤至，吾初不择日。” 出《宋武手敕》。《续谈助》四。《绀珠集》二引有帝视为答尚在其家二句 </p>

  <p class="calibre5">介子推不出，晋文公焚林求之，终抱木而死。公抚木哀嗟，伐树制屐。每怀割股之恩，辄□然流涕，视屐曰：“悲乎足下！”足下之言，将起于此。 出《异苑》。《续谈助》四注云此卷并周六国前汉人。《绀珠集》二。《说郛》二十五 </p>

  <p class="calibre5">王子乔墓在京茂陵，国乱时，有人盗发之，都无所见，唯有一剑，县在空中。欲取之，剑便作龙鸣虎吼，遂不敢近。俄而飞上天。《神仙经》云：“真人去世，而多以剑代其形，五百年后，剑亦能灵化。”此其验也。 出《世说》。《续谈助》四 </p>

  <p class="calibre5">老子始下生，乘白鹿入母胎中，老子为人：黄色美发，长耳广额，大目疏齿，方口厚唇，耳有三门，鼻有双柱，足蹈五字，手把十 《说郛》引作千 文。 出顾玄□《濑乡记》。《续谈助》四。《说郛》二十五 </p>

  <p class="calibre5">襄邑县八十里曰濑乡，有老子庙，庙中九井。或云每汲一井，而八井水俱动。有能洁斋入祠者，须水温，即随□而温。 出《郭子》。《说郛》二十五 </p>

  <p class="calibre5">颜渊子路共坐于门，有鬼魅求见孔子，其目若日，其形甚伟。子路失魄口噤，颜渊乃纳屐拔剑而前，卷扯其腰，于是化为蛇 《广记》引作于是形化成虹 ，遂斩之。孔子出观，叹曰：“勇者不惧，知者不惑，仁者有勇 《广记》引作智者不勇 ，勇者不必有仁。” 《广记》引作有智《说郛》二十五。《续谈助》四。《广记》四百五十六 </p>

  <p class="calibre5">孔子尝使子贡出，久而不返，占之遇鼎，弟子皆言无足不来；颜回掩口而笑。孔子曰：“回笑，是谓赐必来也。”因问回：“何以知赐来？”对曰：“无足者，盖乘舟而来，赐且至矣。” 《海录碎事》十四节引末作鼎无足，其乘舟来耶，果然 明旦，子贡乘潮至。 《说郛》二十五。《绀珠集》四 </p>

  <p class="calibre5">子路颜回浴于泗水，见五色鸟。颜回问子路曰：“由识此鸟否？”子路曰：“识。”回曰：“何鸟？”子路曰：“荣之鸟。”后日，颜回与子路又浴于泗水，更见前鸟，复问由：“识此鸟否？”子路曰：“识。”回曰：“何鸟？”子路曰：“同之鸟。”颜回曰：“何一鸟而二句？”子路曰：“譬如丝，煮之则为帛，染之则为皂，一鸟而二名，不亦宜乎？” 《说郛》二十五 </p>

  <p class="calibre5">孔子尝游于山，使子路取水，逢虎于水所，与共战，揽尾得之，内怀中；取水还，问孔子曰：“上士杀虎如之何？”子曰：“上士杀虎持虎头。”又问曰：“中士杀虎如之何？”子曰：“中士杀虎持虎耳。”又问：“下士杀虎如之何？”子曰：“下士杀虎捉虎尾。”子路出尾弃之。因恚孔子曰：“夫子知水所有虎，使我取水，是欲死我。”乃怀石盘，欲中孔子。又问：“上士杀人如之何？”子曰：“上士杀人使笔端。”又问曰：“中士杀人如之何？”子曰：“中士杀人用舌端。”又问：“下士杀人如之何？”子曰：“下士杀人怀石盘。”子路出而弃之，于是心服。 出《冲波传》。《说郛》二十五 </p>

  <p class="calibre5">秦世有谣云：“秦始皇，何强梁！开吾户，据吾床；饮吾浆，唾吾裳；飡吾饭，以为粮；张吾弓，射东墙；前至沙丘当灭亡。”始皇既焚书坑儒，乃发孔子墓，欲取经传。墓既启，遂见此谣文刊在冢壁，始皇甚恶之。及东游，乃远沙丘而循别路，忽见群小儿攒沙为阜，问之：“何为？”答云：“此为沙丘也。”从此得病而亡。或云：“孔子将死，遗书曰：‘不知何男子，自谓秦始皇。上我之堂，据我之床，颠倒我衣裳，至沙丘而亡。’” 《说郛》二十五 </p>

  <p class="calibre5">安吉县西有孔子井，吴东校书郎施彦先后居井侧，先云：“仲尼聘楚，为令尹子西所谮，欲如吴未定；逍遥此境；复居井侧，因以名焉。” 出山谦之《吴兴记》。《续谈助》四。《说郛》二十五 </p>

  <p class="calibre5">鬼谷先生与苏秦张仪书云：“二君足下：功名赫赫，但春华到秋，不得久茂；日数将冬，时讫将老。子独不见河边之树乎？仆御折其枝，波浪激其根，此木非与天下人有仇怨，盖所居者然。子见嵩岱之松柏，华霍之树檀，上叶干青云，下根通三泉，上有猿狖，下有赤豹麒麟，千秋万岁，不逢斧斤之患 《说郛》作伐 ，此木非与天下之人有骨肉，亦所居者然。今二子好朝露之荣，弃 《说郛》作忽 长久之功，轻乔松之求延，贵一旦之浮爵。夫女爱不极席，男欢不毕轮，痛夫，痛夫！二君，二君！”苏秦张仪答书云：“伏以先生秉德含和之中，游心青云之上，饥必噉 《说郛》作啖 芝草，渴必饮玉浆，德与神灵齐，明与三光同，不忘将书，诫以行事。仪以不敏，名闻不昭，入秦匡霸，欲翼时君，刺以河边，喻以深山，虽复素暗，诚衔斯旨！” 出《鬼谷先生书》。《续谈助》四。《说郛》二十五 </p>

  <p class="calibre5">张子房与四皓书云：“良白 宋吴开《优古堂诗话》引至篇末张良白 ：仰惟先生，秉超世之殊操，身在六合之间，志凌造化之表。但自大汉受命，祯灵显集，神母告符，足以宅兆民之心。先生当此时，辉神爽乎 吴引作于 云霄，濯凤翼于天汉，使九门之外，有非常之客，北阙之下，有神气之宾，而渊游 吴引作潜 山隐，窃为先生不取也。良以顽薄，承乏忝官，谓 吴引作所谓 绝景不御，而驾服驽骀。方今元首钦明，文思百揆之佐，立则延企 吴引作首 ，坐则引领，日仄而方丈不御，夜寝 吴引作眠 而阊阖不闭。盖皇极须日月以扬光，后土待岳渎以导滞；而当圣世，鸾凤林栖 吴引作棲 ，不翔乎太清，骐骥岳遁，不步于郊莽， 吴引作薮 非所以宁八荒慰六合也。不及 吴引作不得 省侍，展布腹心，略写至言，想料翻然不猜其意。张良白。”四皓答书云：“窜蛰幽薮，深谷是室，岂悟云雨之使，奄然萃止？方今三章之命，邈殷汤之旷泽，礼隆乐和，四海克谐；六律及于丝竹，和章 《说郛》作声 应于金石，飞鸟翔于紫阙，百兽出于九门。顽夫固陋，守彼岩穴，足未尝践阊阖，目未尝见廊庙，野食于丰草之中，避暑于林木 《说郛》作泉 之下；望月晦，然后知三旬之终，睹霜雪，然后知四时之变，问射夫，然后知弓弩之须，讯伐木，然后知斧柯之用。当秦项之艰难，力不能负干戈，携手逃走 《说郛》作奔 ，避役山草，倚朽若立，循水似济。遂使青蝇盗声于晨鸡，鱼目窃价于隋珠，公侯应灵挺特，神父援策，盖无幽而不明也。岂有烹鼎和味，而愿令菽麦厕方丈之御？被龙服襄，而欲使女萝上绀绫之绪？恐汨泥以浊白水，飘尘以乱清风；是以承命倾筐，闻宠若惊。谨因飞龙之使，以写鸣蝉之音，乞守兔鹿之志，终其寄生之命也。” 出《张良书》。《续谈助》四。《说郛》二十五 </p>

  <p class="calibre5">晋简文云：“汉世人物，当推子房为标的，神明之功，玄胜之要，莫之与二。接俗而不亏其道，应世而事不婴□，玄识远情，超然独迈。” 出《简文谈疏》。《续谈助》四 </p>

  <p class="calibre5">樊将军哙问于陆贾曰：“自古人君，皆云受命于天，云有瑞应，岂有是乎？”陆贾应之曰：“有。夫目，得酒食；灯火花，得钱财；午鹊噪，而行人至；蜘蛛集，而百事喜；小既有征，大亦宜然。故云：目则咒之，灯火花则拜之，午鹊噪则喂之，蜘蛛集则放之。况天下之大宝，人君重位，非天命何以得之哉？瑞宝信也。天以宝为信，应人之德，故曰瑞应。天命无信，不可以力取也。” 出《西京杂记》下。《广记》一百三十五 </p>

  <p class="calibre5">湘州有南寺，东有贾谊宅。宅有井，小而深，上敛下大，状似壶，即谊所穿。井旁局脚食床，容一人坐，即谊所坐也。 出盛弘之《荆州记》。《续谈助》四 </p>

  <p class="calibre5">谊宅今为陶侃庙，时种甘犹有存者。 出庾穆之《湘州记》。《续谈助》四 </p>

  <p class="calibre5">汉董仲舒尝梦蚊龙入怀中，乃作《春秋繁露》。 出《西京杂记》上。《广记》一百三十七 </p>

  <p class="calibre5">汉文翁当起田，斫柴为陂，夜有百十野猪，鼻戴土，著柴中。比晓，塘成，稻常收，尝欲断一大树，欲断处去地一丈八尺，翁先咒曰：“吾得二千石，斧当著此处。”因掷之，正斫所欲。后果为蜀郡守。 《广记》一百三十七 </p>

  <p class="calibre5">汉武帝见画伯夷叔齐形像，问东方朔：“此何人？”朔曰：“古之愚夫。”帝曰：“夫伯夷叔齐 《广记》引有此句 ，天下廉士，何谓愚夫邪？”朔对曰：“臣闻 二字《广记》引有 贤者居世，与时推移，不凝滞于物。彼何不升其堂，饮其浆 六字《广记》引有 ，泛泛如水中之凫，与彼俱游，天子毂下，可以隐居 二句《广记》引有 ，何自苦于首阳乎？”上喟然而叹。 出《朔传》。《续谈助》四。《广记》一百七十三有末句 </p>

  <p class="calibre5">汉武游上林，见一好树，问东方朔，朔曰：“名‘善哉’。”帝阴使人落其树。后数岁，复问朔，朔曰：“名为‘瞿所’。”帝曰：“朔欺久矣，名与前不同何也？”朔曰：“夫大为马，小为驹，长为鸡，小为雏，大为牛，小为犊，人生为儿，长为老；且昔为‘善哉’，今为‘瞿所’，长少死生，万物败成，岂有定哉？”帝乃大笑。 《广记》一百七十三 </p>

  <p class="calibre5">武帝幸甘泉宫，驰道中，有虫赤色，头目牙齿耳鼻尽具，观者莫识。帝乃使朔视之，还对曰：“此‘怪哉’也 《海录碎事》二十二节引作朔对曰：“此虫名为怪虫。” 。昔秦时拘系无辜，众庶愁怨，咸仰首叹曰：‘怪哉怪哉！’盖感动上天，愤所生也，故名‘怪哉’。此地必秦之狱处。”即按地图，果秦故狱 《广记》引作信如其言 。又问：“何以去虫？”朔曰：“凡忧者得酒而解，以酒灌之当消。”于是使人取虫置酒中，须臾果糜散矣。 出《朔传》。《说郛》二十五。《广记》一百七十三 </p>

  <p class="calibre5">扬雄谓：“长卿赋不似人间来。”叹服不已。其友盛览问：“赋何如其佳？”雄曰：“合纂组以成文，列锦绣以成质。”雄遂著合组之歌，列锦之赋。 《绀珠集》二 </p>

  <p class="calibre5">杨雄梦吐白凤皇集于玄上。 《绀珠集》二 </p>

  <p class="calibre5">俞益期豫章人，与韩康伯道：“至交州，闻马援故事云：交州在合浦徐闻县西南，穷日南寿灵县界。传云：‘伏波开道，篙工凿石，犹有故迹。’又云：‘此道废久壅塞，戴桓沟之，乃得伏波时故船。昔立两铜柱于林邑岸，岸北有遗兵十余家，居寿灵之南，悉姓马，自相婚姻，今二百户，以其流寓，号曰马流。言语犹与中华同。’” 出俞益期《笺》。《续谈助》四注云此卷并后汉人物 </p>

  <p class="calibre5">袁安父亡，母使安以鸡酒诣卜工，问葬地。道边遇三书生，安以鸡酒礼之，毕，告安地曰：“当四世为贵公。”别行数步，顾视皆不见。因葬其地，后果位至司徒，子孙昌盛，四世三公焉。 出《幽明录》。《续谈助》四 </p>

  <p class="calibre5">袁安为阴平长，有惠化。县先有雹渊，冬夏未尝消释，岁中辄出，飞布十数里，大为民害。安乃推诚洁斋，引愆贬己，至诚感神，雹遂为之沉沦，伏而不起，乃无苦雨凄风焉。 《广记》一百六十一 </p>

  <p class="calibre5">崔骃有文才，其县令往造之。骃子瑗年九岁，书门曰：“人虽干木，君非文侯，何为光光，入我里闾？”令见之，问骃，骃曰：“必瑗所书。”召瑗，将诘所书，乃曰：“君使臣以礼，臣事君以忠。” 出《世说》。《续谈助》四 </p>

  <p class="calibre5">胡广以恶月生，父母恶之，藏之胡卢，弃之河流。岸侧居人收养之。及长，有盛名，父母欲取之。广以为背所生，则害义，背所养，则忘恩，两无所归。以其托胡卢而生也，乃姓胡。 《海录碎事》七引两背字下皆有其字，以其二字无，胡下有名广《绀珠集》二 </p>

  <p class="calibre5">马融历二县两郡，政务无为，事从其约。在武都七年，在南郡四年，未尝按论刑杀一人。性好音乐，善鼓琴吹笛，笛声一发，感得蜻蛚出吟，有如相和。 善鼓琴以下亦见宋吴聿《观林诗话》，引笛声作之声，脱感字及如字，蛚作</p>

  <p class="calibre5">，出《融别传》。《续谈助》四。《广记》二百二 </p>

  <p class="calibre5">郭林宗来游京师，当还乡里，送车千许乘，李膺亦在焉。众人皆诣大槐客舍而别，独膺与林宗共载，乘薄笨车。上大槐坂，观者数千人，引领望之，眇若松乔之在霄汉。 出《膺家传》。《广记》一百六十四。《续谈助》四 </p>

  <p class="calibre5">李元礼谡谡如劲松下风。膺居阳城时，门生在门下者，恒有四五百人。膺每作一文出手，门下共争之，不得堕地。陈仲弓初令大儿元方来见，膺与言语讫，遣厨中食。元方喜，以为合意，当得复见焉。 《广记》一百六十四 </p>

  <p class="calibre5">膺同县聂季宝，小家子，不敢见膺。 已上亦见龚颐正《续释常谈》引，首膺上有李字 ，杜周甫知季宝，不能定名，以语膺，呼见，坐置砌下牛衣上，一与言，即决曰：“此人当作国士。”卒如其言。 《广记》一百六十四 </p>

  <p class="calibre5">膺为侍御史，青州凡六郡，唯陈仲举为乐安视事；其余皆病，七十县并弃官而去。其威风如此。 《广记》一百六十四 </p>

  <p class="calibre5">陈仲举雅重徐孺子，为豫章太守，至便欲先诣之。主簿曰：“群情欲令府君先入拜。”陈曰：“武王轼商容之闾，席不暇暖，吾之礼贤，有何不可？” 《广记》一百六十四 </p>

  <p class="calibre5">徐穉亡。海内群英，论其清风高致，乃比夷齐，或参许由。夏侯豫章追美名德，立亭于穉墓首，号曰思贤亭。 出《穉别传》。《续谈助》四 </p>

  <p class="calibre5">何颙妙有知人之鉴。初，同郡张仲景总角造颙，颙谓曰：“君用思精密，而韵不能高，将为良医矣。”仲景后果有奇术 已上亦见《续谈助》四。注云出《异苑》 。王仲宣年十七时，过仲景，仲景谓之曰：“君体有病，宜服五石汤；若不治，年及三十，当眉落。”仲宣以其赊远，不治。后至三十，果觉眉落，其精如此。世咸叹颙之知人。 《广记》二百十八 </p>

  <p class="calibre5">李膺尝以疾不迎宾客，二十日乃一通客，唯陈仲弓来，辄乘舆出门迎之。 出《李膺家录》。《续谈助》四 </p>

  <p class="calibre5">汉末，陈太邱实与友人期行，过期不至，太邱舍去。去后乃至，其子元方年七岁，在门外戏，客问元方：“尊君在否？”答曰：“待君不至，已去。”友人便怒曰：“非人！与人期行，相委而去！”元方曰：“君与家君期日中时，过申不来，则是无信，对子骂父，则是无礼。”友人惭，下车引之，元方遂入门不顾 《广记》一百七十四 。有客诣陈太丘谈论甚久，太丘乃令元方季方炊饭，以延客。二子委甑，窃听客语，饭落成糜，而进。客去，太丘将责之，具言其故，且诵客语无遗。太丘曰：“但糜自可，何必饭邪？” 《绀珠集》二 </p>

  <p class="calibre5">张衡亡月，蔡邕母始怀孕 《续谈助》作方妊 。此二人才貌甚相类，时人云：“邕是衡之后身也。” 已上亦见《续谈助》四，注云出《世说》 初，司徒王允数与邕会议，允词常屈，由是衔邕。及允诛董卓，并收邕，众人争之，不能得。太尉马日谓允曰：“伯喈忠直，素有孝行，且旷世逸才，多识汉事，当定十志；今子杀之，海内失望矣。”允曰：“无蔡邕，独当无十志，何损？”遂杀之。 《广记》一百六十四 </p>

  <p class="calibre5">汉王瑗遇鬼物，言蔡邕作仙人，飞去飞来，甚快乐也。 《绀珠集》二 </p>

  <p class="calibre5">郑玄在徐州，孔文举时为北海相，欲其返郡，敦请恳恻，使人继踵。又教曰：“郑公久游南夏，今艰难稍平，傥有归来之思？无寓人于室，毁伤其藩垣林木，必缮治墙宇，以俟还。”及归，融告僚属：昔周人尊师，谓之“尚父”，今可咸曰“郑君”，不得称名也。袁绍一见玄，叹曰：“吾本谓郑君东州名儒，今乃是天下长者。夫以布衣雄世，斯岂徒然哉！” 《海录碎事》七引云袁绍称郑玄以布衣雄世 及去，绍饯之城东，必欲玄醉。会者三百人，皆使离席行觞，自旦及暮，计玄可饮三百余杯，而温克之容，终日无怠。 《广记》一百六十四 </p>

  <p class="calibre5">郑玄葬城东，后墓坏，改迁厉阜。县令车子义为玄起墓亭，名曰“昭仁亭”。 出《玄别传》。《续谈助》四 </p>

  <p class="calibre5">荀巨伯远看友人疾，值胡贼攻郡，友人语伯曰：“吾且死矣，子可去。”伯曰：“远来视子，今有难而舍之去，岂伯行邪？”贼既至，谓伯曰：“大军至此，一郡俱空，汝何人，独止邪？”伯曰：“有友人疾，不忍委之，宁以己身代友人之命。”贼闻其言异之，乃相谓曰：“我辈无义之人，而入有义之国。”乃偃□而退，一郡获全。 《广记》二百三十五 </p>

  <p class="calibre5">谢子微见许子政虔及弟绍曰：“平舆之渊，有双龙出矣。” 出《世说》。《续谈助》四注云此一卷后汉人物也 </p>

  <p class="calibre5">汝南中正周裴表称许劭：高口遗风，与郭林宗、李元礼、卢子干、陈仲弓齐名，劭特有知人之鉴。自汉中叶以来，其状人取士，援引扶持，进导招致，则有郭林宗，若其看形色、且童、断冤滞，擿虚名，诚未有如劭之懿也。尝以简别清浊为务，有一士失其所，便谓投之潢污；虽负薪抱关之类，吐一善言，未曾不有寻究欣然。兄子政常抵掌击节，自以为不及远矣。劭幼时谢子微便云：“此贤当持汝南管籥”。樊子昭□□之子，年十五六，为县小吏，劭一见便云：“汝南第三士也，此可保之。”后果有令名。 出《劭别传》。《续谈助》四 </p>

  <p class="calibre5">蔡邕刻曹娥碑傍曰：“黄幼妇，外孙齑臼。”魏武见而不能晓，以问群僚，莫有知者。有妇人，浣于江渚，曰：“第四车中人解。”即祢正平也。衡便以离合意解“绝妙好辞”。 出《异苑》。《说郛》二十五 </p>

  <p class="calibre5">祢正平年少，与孔文举作尔汝交，时衡年未满二十，而融已五十余矣。 出《衡别传》。《续谈助》四。《绀珠集》二引作祢正平年未及冠，而孔文举已逾五十，相与为尔汝交 </p>

  <p class="calibre5">孔文举中夜暴疾，命门人钻火，其夜阴暝，门人忿然曰：“君责人太不以道，今暗若漆，何不把火照我，当得觅钻火具，然后得火。”文举闻之曰：“责人当以其方。” 出《俳谐文》。《续谈助》四 </p>

  <p class="calibre5">曹公与杨太尉书论刑杨修云：“操白：足下不遗，贤子见辅，今军征事大，吾制钟鼓之音，主簿应掌；而贤子恃豪父之势，每不与吾同怀。念卿父息之情，同此悼楚。谨赠下锦裘二领，八节银角桃枝一枚，官五百匹，钱六十万，四望通七香车一乘，青牛二头，八百里骅骝一匹，戎金装鞍辔十副，铃雹一具，□使二人侍卫之；并遗足下贵室错彩罗縠裘一领，织成靴一量，有心青衣二人，长□左右。所奉虽薄，以表吾意，足下便当慨然成 原注一作承 纳，不致往返。”杨太尉答书云：“彪白：小儿顽卤，常虑当致倾败，足下恩矜，延罪讫今；闻问之日，心肠酷裂！省鉴众赐，益以悲惧。”曹公卞夫人与太尉夫人袁书：“卞顿首顿首：贵门不遗贤郎辅佐，方今戎马兴动，主簿股肱近臣，征伐之计，事须谘官，立金鼓之节，而闻命违制，明公□辄行军法。伏念悼痛酷楚，情不自胜，夫人多容，即见垂恕。故送衣服一笼，文一百匹，房子官锦百斤，私所乘香车一乘，牛一头。诚知微细，以达往意，望为承纳。”杨太尉夫人袁氏答书：“袁顿首顿首：路岐虽近，不展淹久，叹想之情，抱劳山积！小儿疏细，果自招罪戾，念之痛楚！明公所赐已多，又加重赉，礼颇非宜荷受，辄付往信。” 出《魏武杨彪传》。《续谈助》四 </p>

  <p class="calibre5">司马德操初见庞士元称之曰：“此人当为南州冠冕。”时士元尚少，及长，果如徽言。 出《徽传》。《续谈助》四 </p>

  <p class="calibre5">司马徽居荆州，以刘表不明，度必有变，思退缩以自全；人每与语，但言佳。其妻责其无别。曰：“如汝所言，亦复甚佳。”终免祸。 《绀珠集》二 </p>

  <p class="calibre5">颍川太守朱府君以正月初见诸县史燕，问功曹郑劭曰：“昔在京师，闻公卿百僚，叹述贵郡前贤后哲，英雄瑰玮；然未睹其奇行异操，请闻遗训。”对曰：“鄙颍川，本韩之分野，豫之渊薮。其于天官：上当角亢之宿，下禀嵩少之灵，受岳渎之精，托晋楚之际，处陈郑之末。少阳之气，太清所挺。是以贤圣龙蟠，俊彦凤举。昔许由巢父出于阳城，樊仲甫又出阳城，□侯张良又出于阳城，胡元安出于许县，灌彪义山出于昆阳，审寻初出于定陵，杜安伯夷又出于定陵，蔡道 原注一作遵 出于颍阳。”府君曰：“太原周伯况、汝南周彦祖，皆辞征礼之宠，恐贵郡未有如此者也。”劭公对曰：“昔许由耻受尧位，洗耳河漘。樊仲甫者饮牛河路，耻临浊流，回车旋牛。二周公但让公卿之荣，以此推之，天地谓之咫尺，不亦远乎？” 出《郑邵公对颍川太守》。《续谈助》四 </p>

  <p class="calibre5">刘桢以失敬罢，文帝曰：“卿何以不敬？”文宪答曰：“臣诚庸短，亦缘陛下纲目不疏。”文帝出游，桢见石人曰：“问彼石人，彼服何粗？何时去卫，来游此都？” 出《世说》。《续谈助》四注云此卷并魏上人 </p>

  <p class="calibre5">魏王北征，逾升岭眺瞩，见一冈，不生百草。王粲曰：“此必古冢。其人在世服生礜石，热蒸出外，故草木焦灭。”遽令鉴看，果是大墓，礜石满茔。一说：粲在荆州从刘表登嶂山，而见此异。曹武北征，粲犹在江南，此以为然。 出《异苑》。《续谈助》四 </p>

  <p class="calibre5">管宁避难辽东还，泛海遭船倾没，乃思其愆过曰：“吾曾一朝科头，三晨晏起。今天怒猥集，过必在此。” 《海录碎事》八节引末有风乃息三字。出《异苑》。《续谈助》四。《绀珠集》二 </p>

  <p class="calibre5">魏管辂尝夜见一小物，状如兽，手持火，向口吹之，将爇舍宇。辂命门生举刀奋击，断腰视之狐也。自此里中无火灾。 《广记》四百四十七 </p>

  <p class="calibre5">王朗中年以识度推华歆，歆蜡日尝与子侄宴饮，王亦学之。有人向张茂先称此事，张曰：“王之学华，盖是形骸之外，去之所以更远。” 出《世说》。《续谈助》四 </p>

  <p class="calibre5">华歆遇子弟甚整雅，闲室之内，俨若朝典。陈元方兄弟，恣柔爱之道。二门之中，两不失其雍熙之轨度焉。 出《世说》。《续谈助》四 </p>

  <p class="calibre5">魏国初建，潘勖字元茂为策命文；自汉武以来未有此制，勖乃依商周，宪章唐虞，辞义温雅，与典诰同风，于时朝士皆莫能措一字。勖亡后，王仲宣擅名于当时，时人见此策美，或疑是仲宣所为，论者纷纷。及晋王为太傅，腊日大会宾客，勖子蒲时亦在焉。宣王谓之曰：“尊君有封魏君策，高妙信不可及，吾曾闻仲宣，亦以为不如。”朝廷之士乃知勖作也。 《御览》五百九十三 </p>

  <p class="calibre5">中华佛法，虽始于汉明帝，然经偈故是胡音。陈思王登鱼山，临东阿，闻岩岫有诵经声，清婉遒亮，远谷有流响，肃然灵气，不觉敛襟祗敬，便有终焉之志。诸曹解音，以为妙唱之极，即善则之。今梵呗皆植依拟所造也。植亡，乃葬此土。 出《异苑》。《续谈助》四 </p>

  <p class="calibre5">傅巽有知人之鉴，在房州，目庞统为半英雄，后统附刘备，见待次诸葛亮，如其言。 《续谈助》四 </p>

  <p class="calibre5">平原人有善治伛者，自云：“不善，人百一人耳！”有人曲度八尺，直度六尺，乃厚货求治，曰：“君且□。”欲上背踏之。伛者曰：“将杀我。”曰：“趣令君直，焉知死事？” 出《笑林》。《续谈助》四 </p>

  <p class="calibre5">董昭为魏武重臣，后失势。文明之世，下为卫尉。昭乃厚加意于侏儒。正朝大会，侏儒作董卫尉啼面，言其太祖时事，举坐大笑，明帝怅然不怡。月中迁为司徒。 出《语林》。《续谈助》四 </p>

  <p class="calibre5">凌云台至高，韦诞书榜，即日皓首，有未正，募工整之。有铃下卒，著屐发缘，如履平地；疑其有术，问之，云：“两腋各有肉翅，长寸许。” 《绀珠集》二 </p>

  <p class="calibre5">晋抚军云：“何平叔巧累于理，嵇叔夜隽伤其道。” 出《郭子》。《续谈助》四 </p>

  <p class="calibre5">王辅嗣注《易》，笑郑玄云：“老奴甚无意。”于时夜久，忽闻外阁有著屐声，须臾即入，自云是郑玄，责之曰：“君年少，何以穿凿文句，而妄讥老子？”极有怒色，言竟便退。而辅嗣心生畏恶，经少时，及暴疾而卒。 出《幽明录》。《续谈助》四 </p>

  <p class="calibre5">景王欲诛夏侯玄，意未决间，问王安孚云：“己才足以制之否？”孚云：“昔赵俨葬儿，汝来，半坐迎之；泰初后至，一座悉起。以此方之，恐汝不如。”乃杀之。 出《语林》。《续谈助》四 </p>

  <p class="calibre5">钟毓钟会少有令誉，年十三，魏文帝闻之，语其父繇曰：“令卿二子来。”于是敕见。毓面有汗，帝问曰：“卿面何以汗？”毓对曰：“战战惶惶，汗出如浆。”复问会：“卿何以不汗出？”会对曰：“战战栗栗，汗不敢出。”又值其父昼寝，因共偷服散酒。其父时觉，且假寐以观之。毓拜而后饮，会饮而不拜。既问之，毓曰：“酒以成礼，不敢不拜。”又问会：“何以不拜？”会曰：“偷本非礼，所以不拜。” 《广记》一百七十四 </p>

  <p class="calibre5">钟会撰《四本论》始毕，甚欲嵇公看，致之怀中。既诣宅，畏其有难，惧不敢相示，出户遥掷而去。 出《世说》。《续谈助》四 </p>

  <p class="calibre5">钟士季常向人道：“吾少年时一纸书，人云是阮步兵书，皆字字生义，既知是吾，不复道也。” 出《语林》。《续谈助》四 </p>

  <p class="calibre5">阮德如每欲逸走，家人常以一细绳横系户前以维之。每欲逸走，至绳辄返。时人以为名士狂。 出《世说》。《续谈助》四 </p>

  <p class="calibre5">德如尝于厕见一鬼，长丈余，色黑而眼大，著白单衣，平上帻，去之咫尺。德如心安气定，徐笑而谓之曰：“人言鬼可憎，果然如是。”鬼赧而退。 出《幽明录》。《续谈助》四 </p>

  <p class="calibre5">桓宣武征蜀，犹见诸葛亮时小吏，年百余岁。桓问：“诸葛丞相今与谁比？”意颇欲自矜。答曰：“葛公在时，亦不觉异，自葛公殁后，正不见其比。” 出《杂记》。《续谈助》四注云此卷并吴蜀人《说郛》二十五 </p>

  <p class="calibre5">武侯躬耕于南阳 《困学纪闻》十引此句，于字据补 ，南阳是襄阳墟名，非南阳郡也。 出《异苑》。《续谈助》四 </p>

  <p class="calibre5">襄阳郡有诸葛孔明故宅，故宅有井，深五丈，广五尺，堂前有三间屋地，基址极高，云是避水台。宅西有山临水，孔明常登之鼓琴，而为《梁甫吟》。因名此山为乐山。先有董家居此宅，衰殄灭亡后，人不敢复憩焉。 出《襄阳记》。《续谈助》四 </p>

  <p class="calibre5">孙策年十四，在寿阳诣袁术，始至，而刘豫州到，便求去。袁曰：“豫州何关君？”答曰：“不，英雄忌人。”即出下东阶，而刘备从西阶上，但辄顾视之，行殆不复前。 出《语林》。《续谈助》四 </p>

  <p class="calibre5">顾邵为豫章，毁诸庙。至庐山庙，一郡悉谏，不从。夜忽有人开阁径前，状若方相，说是庐山君，与邵谈《春秋》。灯火尽，烧《左传》以续之，鬼反和逊，求复庙，笑而不答。 出《志怪》。《续谈助》四 </p>

  <p class="calibre5">沈峻，珩之弟也，甚有名誉，而性俭吝。张温使蜀，与峻别，峻入良久，谓温曰：“向择一端布，欲以相送，而无粗者。”温嘉其能自显其非。 出《笑林》。《续谈助》四 </p>

  <p class="calibre5">诸葛恪对南阳韩文晃，误呼其父字，晃曰：“向人前呼其父字，为是礼邪？”恪笑而答曰：“向天穿针，不见天者，其轻于天？意有所在耳！” 《续谈助》四 </p>

  <p class="calibre5">孙皓初立，治后园，得一金像，如今之灌顶佛 桉此下有阙文，《旌异记》具载之 。未暮，皓阴痛不可堪。采女有奉法者，启皓取像，香汤浴之，置殿上，烧香忏悔，痛即便止。 出《志咸彻心记》。《续谈助》四 </p>

  <p class="calibre5">杜预书告儿：古诗有“书借人为可嗤，借书送还亦可嗤”。 《海录碎事》十八 </p>

  <p class="calibre5">王安丰云：“山巨源初不见老易，而意暗与之同。”晋武帝讲武于宣扬场，欲偃武修文。山公谓不宜尔，因与诸尚书言孙武用兵本意。后寇盗蜂合，郡国无备，不能复制，皆如公言。时以为涛不学孙吴而暗与会。王夷甫亦叹其暗与道合。 出《世说》。《续谈助》四注云此卷并晋江左人 </p>

  <p class="calibre5">裴令公目王安丰：“眼烂烂如岩下电。” 出《语林》。《续谈助》四 </p>

  <p class="calibre5">裴令公姿容爽俊，疾困，武帝使王夷甫往看之。裴先向壁卧，闻王来，强回视之。夷甫出语人曰：“双眸烂烂，如岩下电；精神挺动，故有小恶耳。” 出《世说》。《续谈助》四 </p>

  <p class="calibre5">魏时，殿前钟忽大鸣，震骇省署。张华曰：“此蜀铜山崩，故钟鸣应之也。”蜀寻上事，果云铜山崩，时日皆如华言。 《广记》一百九十七 </p>

  <p class="calibre5">中朝时，蜀有人畜铜澡盘，晨夕恒鸣如人扣。以白张华，华曰：“此盘与洛钟宫商相谐，宫中朝暮撞钟，故声相应。可令轻，则韵乖，鸣自止也。”依言即不复鸣。 《广记》一百九十七 </p>

  <p class="calibre5">武库内有雄雉，时人咸谓为怪。华云：“此蛇之所化也。”即使搜除库中，果见蛇蜕之皮。 《广记》一百九十七 </p>

  <p class="calibre5">吴郡临平岸崩，出一石鼓，打之无声。以问华，华曰：“可取蜀中桐材，刻作鱼形，扣之，则鸣矣。”即从华言，声闻数十里。 《广记》一百九十七 </p>

  <p class="calibre5">嵩高山北有大穴空，莫测其深，百姓岁时，每游其上。晋初，尝有一人，误坠穴中，同辈冀其倘不死，试投食于穴。坠者得之为粮，乃缘穴而行。可十许日，忽旷然见明，又有草屋一区，中有二人，对坐围棋，局下有一杯白饮，坠者告以饥渴。棋者曰：“可饮此。”坠者饮之，气力十倍，棋者曰：“汝欲停此不？”坠者曰：“不愿停。”棋者曰：“汝从西行数十步，有一井，其中多怪异，慎勿畏；但投身入中，当得出。若饥，即可取井中物食之。”坠者如其言，井多蛟龙，然□坠者，辄避其路。坠者缘井而行，井中有物若青泥，坠者食之，了不觉饥。可半年许，乃出蜀中；因归洛下，问张华，华曰：“此仙馆！所饮者玉浆，所食者龙穴石髓也。” 《广记》一百九十七 </p>

  <p class="calibre5">晋张华有鹦鹉，每出还，辄说僮仆好恶。一日，寂无言；华问其故，曰：“被禁在瓮中，何繇得知？” 《铁围山丛谈》六 </p>

  <p class="calibre5">羊琇骄豪，捣炭为屑，以香和之，作兽形。 出《列传》。《续谈助》四 </p>

  <p class="calibre5">羊稚舒 原注云琇 冬月酿酒，令人抱瓮暖之，须臾复易其人。酒既速成，味仍嘉美。其骄豪皆此类。 出《语林》。《续谈助》四 </p>

  <p class="calibre5">夏侯湛作周诗成，以示潘岳，岳曰：“此文非徒温雅，乃别见孝悌之性。”岳因此作《家风》诗。 出《世说》。《续谈助》四注云此卷并晋江左人 </p>

  <p class="calibre5">孙子荆新除妇服，作诗示王武子，武子曰：“不知文生于情，情生于文？览之凄然生伉俪之重。” 出《世说》。《续谈助》四 </p>

  <p class="calibre5">裴仆射 原注云 ，时人谓言谈之林薮。 出《别传》。《续谈助》四注云此卷并晋江左人 </p>

  <p class="calibre5">刘道真年十五六，在门前戏，鼻上垂鼻涕至胸。洛下少年乘车从门前过，曰：“此少年甚塠。” 原注上呼回反，下徒推反 ，刘随车后问：“此言为善为恶？”答以为善 《绀珠集》引作道真问此言佳否，云佳 。刘曰：“若佳言，令尔翁塠，尔母塠。” 出《杂记》。《说郛》二十五。《绀珠集》二。《海录碎事》八 </p>

  <p class="calibre5">新淦聂友小儿贫贱，常猎见一白鹿，射中之，后见箭著梓树。 出《志怪》。《说郛》二十五 </p>

  <p class="calibre5">士衡在坐，安仁来，陆便起去。潘曰：“清风至，尘飞扬。”陆应声答曰：“众鸟集，凤皇翔。” 出《语林》。《续谈助》四。《说郛》二十五 </p>

  <p class="calibre5">士衡为河北都督，已遭间构，内怀忧懑。闻其鼓吹，谓司马孙拯曰：“我今闻之，不如闻华亭鹤唳。” 出《小史》。《续谈助》四 </p>

  <p class="calibre5">蔡司徒说，在洛阳见陆机兄弟，住参佐中三间瓦屋，士龙住东头，士衡住西头。 《困学纪闻》二十 </p>

  <p class="calibre5">阮瞻作《无鬼论》。忽有人谒阮曰：“鬼神之道，古今圣贤共传，君何独言无？即仆便是！”忽异形，须臾消灭。后年余，遇病而卒。 出《列传》。《续谈助》四 </p>

  <p class="calibre5">宋岱为青州刺史，禁淫祀，著《无鬼论》，人莫能屈，邻州咸化之。后有一书生诣岱，岱理稍屈，书生乃振衣而起曰：“君绝我辈血食二十余年，君有青牛髯奴，所以未得相困耳！今奴已叛，牛已死，此日得相制矣。”言讫失书生，明日而岱亡。 出《杂记》。《续谈助》四 </p>

  <p class="calibre5">昔傅亮北征，在河中流。或人问之曰：“潘安仁作《怀旧赋》曰：‘前瞻太室，傍眺嵩丘，’嵩丘太室一山，何云前瞻傍眺哉？”亮对曰：“有嵩丘山，去太室七十里，此是写书人误耳。” 《文选》潘岳《怀旧赋》注 </p>

  <p class="calibre5">齐宜都王铿，三岁丧母。及有识，问母所在，左右告以早亡，便思慕蔬食，祈请幽冥，求一梦见。至六岁，梦见一妇人，谓之曰：“我是汝之母。”铿悲泣。旦说之，容貌衣服，事事如平生也。 《御览》四百十一 </p>

  <p class="calibre5">郑余庆处分厨家：“烂蒸去毛，莫拗折项。”客以为必是鹅鸭；乃是烂蒸葫芦。 《海录碎事》六引《商芸小说》 </p>

  <p class="calibre5">学者当取三多：看读多，持论多，著述多。三多之中，持论为难，为文须辞相称，不然同乎按检，无足取。 《海录碎事》十八引《小说》 </p>

  <p class="calibre5"><br class="calibre2"/></p>

  <p class="calibre5"><br class="calibre2"/></p>

  </body></html>
